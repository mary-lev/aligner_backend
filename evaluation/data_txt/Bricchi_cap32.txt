Divenendo... durberie: Dopo il saccheggio di Mantova (1630) ad opera delle truppe imperiali, e la sconfitta dei Savoia per mano francese, si riconobbe Carlo di Gonzaga-Nevers, candidato franco-imperiale già designato erede dal duca defunto, come signore di Mantova e del Monferrato, costringendolo però a cedere territori sia al duca di Guastalla, alleato sabaudo, sia allo stesso Vittorio Amedeo I di Savoia, e imponendo a quest'ultiamo il passaggio alla Francia di Pinerolo. La ricostruzione della richiesta di aiuto rivolta dalla città di Milano al governatore Ambrogio Spinola si presenta come un riassunto, per voce del narratore, delle ragioni espresse dai decurioni e delle reazioni dell’interpellato. Ma la forma del discorso indiretto non si limita qui a parafrasare, riassorbendole nella voce d’autore, le parole dei personaggi storici in azione, e assume invece carattere di pluridiscorsività, cioè ospita echi palesi dello stile dei dispacci e delle lettere seicenteschi. Si notino infatti: il carattere burocratico del gerundio iniziale; l'ampiezza dei periodi, che si organizzano però in forma elencativa, mimando così il succedersi ordinato dei vari punti di un dispaccio ufficiale; la frequenza di una costruzione anticheggiante come l'infinito nelle proposizioni oggettive (avere il governatore, 12; dispiacergli, 21; sperare, 23; questo essere il tempo, 24). Dopo  gli echi nel discorso d'autore, si giunge alla citazione esplicita di una frase dello Spinola prima, e quindi di Ferrer, riportate in spagnolo per accentuare l’aspetto linguisticamente composito della pagina, e il vuoto altisonante della lingua dei potenti. La parodia dello stile seicentesco è sempre, in Manzoni, segnale di un guasto nel rapporto tra la storia e la realtà, tra il  potere e la vita quotidiana. Anche in questo caso l'ironia che ha guidato la strutturazione a più voci della pagina viene esplicitata da un  rapidissimo intervento giudicante della voce del narratore: la firma  dello Spinola è un girigogolo [...] chiaro come le sue promesse (28-29). Il marchese d'Ayamonte è Antonio de Guzmán, governatore spagnolo di Milano tra il 1524 e il 1580. La guerra che assorbe tutte le cure di Ambrogio Spinola è quella per la  successione del Monferrato, che il governatore stesso era stato mandato, senza successo, a raddrizzare (XXXI, 149 sgg.). La precisazione sulla firma dello Spinola (un ghirigogolo […] chiaro come le sue promesse, 28-29), assente nella ventisettana, fu aggiunta nella seconda edizione e, secondo le colorite parole di Petrocchi (1902), «vale un Perù». Con questo il Manzoni vien a dar ragione a quelli che dalla scrittura rilevano il carattere della persona scrivente». Anche le considerazioni sull'epilogo della guerra del Monferrato, seconda palese ingerenza della voce giudicante del narratore, rappresenta un'aggiunta dell’edizione definitiva, assente nella precedente.
Insieme con quella... certezza furore: Si riprende in questo capitolo dedicato alla ricostruzione storica l'uso, già sperimentato nel precedente, della citazione esplicita delle fonti, collocate, in forma di  nota, accanto al corpo del testo e accompagnate dall'indicazione di luogo e data di edizione. I testi utilizzati qui per la prima volta sono: la Memoria delle cose notabili successe in Milano intorno al mal contagioso l'anno 1630, cronaca coeva della peste pubblicata nel 1730 da Pio La Croce; le Osservazioni sulla tortura di Pietro Verri, pubblicate nel 1777; e più oltre l'Alloggiamento dello Stato di Milano di Carlo Girolamo Cavatio della Somaglia; La pestilenza seguita in Milano, l’anno 1630, di Agostino Lampugnano; l'opera di Ludovico Muratori Del governo della peste. Nel capitolo XXXI si è descritta una vicenda di sistematica falsificazione, da parte del popolo e delle autorità, dei segnali della pestilenza, e a una costante rimozione del loro senso effettivo, sostituito con altri significati. Ormai indiscutibile la presenza del morbo, il processo di scorretta interpretazione dei segnali naturali si indirizza qui alle  cause della malattia, individuate in una volontà umana criminale. La storia della persecuzione contro gli untori, già abbozzata nel capitolo XXXI e destinata a svilupparsi in chiusura di questo, si svolge come somma di indizi percepibili con la vista, ma sistematicamente mal interpretati. Si addensano infatti i riferimenti ottici (S’era visto di nuovo, 66; gli effetti non s’eran veduti, 86-87; tutti gli occhi stavano all’erta, 97-98; donne che vider l’atto, 108-09; a guardare, a tener d'occhio, 124-25.), che funzionano però non come garanzia di veridicità, ma come canale del propagarsi della follia collettiva, che nasce da una interpretazione distorta di quanto è percepibile con gli occhi. Se, nei Promessi sposi, la fiducia dei personaggi popolari si rivolge costantemente agli indizi; naturali che, a differenza della scrittura, segnale intellettuale per eccellenza, sono portatori di verità (vedi per esempio, I, 103-125), nei capitoli sulla peste Manzoni sembra avvertire il lettore che anche i simbole percepibili coi sensi necessitano di una interpretazione ragionata, richiedono intelligenza di giudizio, pena il crearsi di una moltiplicazione innaturale e ingovernabile dell'errore. Accanto al potere della vista assume risalto quello della parola: il passaggio di bocca in bocca garantisce diffusione e parvenza di realtà alle più insensate convinzioni popolari. In tale direzione va letta l’attenzione storico-linguistica che l’autore qui dimostra per l’origine di due vocaboli legati alla peste: untore (95), e, più oltre, con maggior dispiego di erudizione vocabularistica, monatti (281). Tale ricostruzione della vicenda delle parole ha un precedente nel capitolo XXXI, dove si seguiva il progressivo affermarsi, nel vocabolario comune, del termine peste (359-65; 642-48).
Due fatti... porto di salvamento: Nella narrazione dei due episodi (paralleli e complementari) del vecchio più che ottuagenario (105) e dei tre giovani compagni francesi (118-19) si noti l'andamento rapido e spezzato della prosa, che, con cadenza quasi novellistica, sembra riprodurre il ritmo incalzante degli eventi: nell’uno e nell'altro caso, al momento di massima tensione corrisponde l’uso di verbi non più al passato, ma al presente storico (si tratta di una scelta introdotta nell’edizione quarantana), e delle pause forti del punto e virgola e dei due punti tra azione e azione (lo prendon per i capelli, bianchi com'erano; lo carican di pugni e di calci; parte lo tirano, parte lo spingon fuori, 110-12; Uno che passava, li vede e si ferma; gli accenna a un altro, ad altri che arrivano: si formò un crocchio, 123-24). Ciascuno dei due episodi culmina inoltre in un climax a tre termini: il vecchio viene condotto alla prigione, ai giudici, alle torture (113-14); i giovani sono circondati, afferrati, malmenati (128-29). Nel primo caso la conclusione tragica è  comunicata per voce del Ripamonti; nel secondo la voce narrante informa dell'epilogo inaspettatamente lieto. 
Ma i decurioni... mezzogiorno: La processione è definita da Getto (1964) «uno dei pezzi più significativi di quella ideale galleria di quadri di costume secentesco che si potrebbe mettere insieme spigolando dai vari capitoli dei Promessi sposi» (si pensi, tra gli altri, alla sfilata nobiliare dei parenti del cavaliere ucciso che si presenta a fra Cristoforo nel capitolo IV; o ai festeggiamenti riservati a Gertrude nella casa paterna nel capitolo X; quando la fanciulla acconsente alla  monacazione). Ancora Getto sottolinea il «ritmo lento della lunga sfilata», scandito dall'elenco dei gruppi sociali che la compongono, ciascuno definito per specifici segnali visivi; e la compresenza di ornamenti e segni di festa con aspetti cupi e mortuari (non solo il cadavere dell'arcivescovo, ma anche gli infermi sequestrati, 212). A tal propositto si noti come l’aspetto lugubre e cupo fosse nel Fermo e Lucia sottolineato con evidenza maggiore che nei Promessi sposi. Il cadavere del santo era infatti così presentato: fra lo squallore delle vuote occhiaje, del ringhio spolpato, delle forme mutilate, della cute abbronzata, aggrinzata su l'ossa, traluceva ancora qualche vestigio della faccia antica. L’evidenza sensibile della processione incoraggia la ricerca, per questo passo, di ricordi figurativi che possano avere agito sulla fantasia manzoniana. E a tal proposito Gregori (1950) ha puntato la sua attenzione sul ciclo affrescato delle Storie di san Rocco, eseguito a Cremona alla metà del Seicento da un  pittore di formazione caravaggesca, il Genovesino, attento a rendere con disposizione romanzesca i suoi ricordi della peste. Particolare significato assume, entro il ciclo, la raffigurazione di una Processione, che, pur non condividendo precisi particolari con quella manzoniana, tratteggia un clima di fasto allucinato che può aver agito, in forma più o meno consapevole, sull'immaginazione dell’autore. Sappiamo anche (Mazzocca 1985) che Manzoni stesso diede all'illustratore Gonin precise istruzioni sulle due vignette destinate a descrivere la processione: la prima doveva presentare una visione d'insieme dell'evento, la seconda un particolare del corteo che desse risalto alle singole figure, inquadrando anche piedi e strascichi delle vesti, supposto veico della propagazione delle polveri venefiche (vedi oltre, 248-52).
Ed ecco che... creati da se: La descrizione della processione e la seguente analisi dell'aumentata mortalità, con la discussione delle sue cause, esemplificano l'alternarsi, nelle sezioni storiche del romanzo, di «parti fortemente argomentate e motivanti, impegnate al vero, e parti rappresentative, storicamente motivate ma orientate al verosimile» (Nencioni 1993). Dopo il verosimile dello sfilare di folla a seguito del corpo di san Carlo, si passa dunque alla serrata analisi delle conseguenze di tale evento, strutturata su un duplice piano: la ricostruzione del giudizio seicentesco, e il diverso giudizio dell'autore-storico, che interviene a orientare, senza possibilità di equivoco, l'interpretazione di quanto va esponendo. I due piani di giudizio sono costantemente giustapposti, poiché mentre la voce narrante espone l'opinione del volgo, non rinuncia a classificarla, ora per mezzo dell'aggettivazione (pre sontuosa fiducia, 228; fanatica sicurezza, 228-29); ora con interventi diretti (oh forze mirabili e dolorose d’un pregiudizio generale!, 233-34); ora grazie alla struttura sintattica dei periodi, fondati per esempio sulla contrapposizione di due opinioni (non già [...], non [...] attribuivano i più quell’effetto; l’attribuivano, 234-37). Il passo si chiude quindi con il cozzo diretto di due diverse voci, quella del seicentesco Agostino Lampugnano, e, a correggerne il tiro, quella dell'illuminista Manzoni: Ed era in vece... (255-56).
Da quel giorno... adempita: Il momento culminante della peste si registrò in realtà non nell'agosto 1630, come si ricava dal testo manzoniano, ma intorno al 10 luglio. Va inoltre precisato che il numero totale delle morti per contagio fu di circa ottantamila, un numero, se pur altissimo, di gran lunga inferiore alle stime del Ripamonti e del Tadino, cui attinge Manzoni. Il termine monatti (281; pretesto di una dissertazione etimologica aggiunta nell’edizione qua rantana) non deriva probabilmente dall'aggettivo greco monos, «solo», né dal verbo latino monere, «ammonire», né dal tedesco, ma piuttosto da una voce dialettale lombarda, monàt, che significa, secondo il vocabolario milanese-italiano del Cherubini, monello o becchino. Lo storico Gaspare Bugatti (287) compariva tra gli autori della biblioteca di don Ferrante (XXVII, 485). L'espressione quello che si potesse preveder di peggio nell'avvenire (343-44) era, nella ventisettana, che l’antiveder più sinistro potesse supporre. Dunque un verbo letterario, di tradizione poetica come antiveler viene sostituito con il più comune preveder. A proposito della voce scartata Petrocchi (1902) precisa «Sta bene in Dante (Inf., XXVIII, 78: che, se l'antiveder qui non è vano e Purg. XXIII, 109: ché, se l'antiveder qui non m’inganna»).
Una volta... cose peggiori: Le parole di Federigo (385-89) sono riportate dall'autore nella forma trasmessa dal Ripamonti, che mantiene il contenuto, ma impone la perdita del colore retorico seicentesco che caratterizzava l'oratoria dell'arcivescovo. Nella pastorale diretta al suo clero per l’avicinarsi della peste Federigo afferma letteralmente: «Assumete viscere di carità; osservate il gregge; osservate ridotti all'ultima necessità que' figli, che vi partorì e v'assegnò la madre Chiesa; e siate pronti, com'io sono, a far getto di questo vita mortale, anziché abbandonare questa famiglia e prole nostra. Abbracciate, come vita e contento, la peste, perché possiate guadagnar un’anima sola a Cristo. Splendano come lucerne, la modestia, la sobrietà, la castità nostra e le altre virtù. Così lo sdegno celeste si placherà». Poiché lo stile seicentesco implica sempre, quando ammesso nel romanzo, volontà di scontro con la prosa manzoniana, e disapprovazione ideologica espressa ora esplicitamente ora attraverso il filtro dell'ironia, le parole di un personaggio illuminato come Federigo contrasterebbero con uno stile che il lettore si aspetta di vedere utilizzato con finalità satiriche. Il climax a tre termini un’entrata,  un regno, una festa (442-43) va così interpretato: «Entrata è il guadagno; regno è il potere; festa è il tragico assurdo per cui i monatti esultano, appunto perché guadagnano e spadroneggiano, in virtù del dilagare della morte» (Pampaloni 1989). Nel passaggio dalla ventisettana alla  quarantana si attuano alcune modifiche che rinunciano a forme o letterarie o adritura poetiche a vantaggio di espressioni linguisticamente medie: rimase destituito di medici diventa rimase senza medici (352); che si avesse a morirvi anche d'inedia diventa che ci s’avesse a morire anche di fame (355-56); rifulse una più generale e più volonterosa fedeltà diventa spiccò una più generale e più pronta e costante fedeltà (369-70).
Del pari... creda di farla: Compaino qui alcune coppie verbali e aggettivali (più rapidi e più vasti, 454; a rinforzare e a ingrandire, 455; assediava e martirizzava, 458) che esemplificano con chiarezza la tendenza manzoniana a servirsi dei cumuli di due (o più) termini non allo scopo di abbellire la prosa grazie alla varietà dei sinonimi, ma di ampliare e precisare i  concetti. Per questo le dittologie manzoniane sono spesso semanticamente divaricate, cioè costituite da voci che hanno significati diversi, e non si limitano dunque a rinominare, con un sinonimo, lo stesso oggetto, ma approfondiscono la sua definizione. Il passaggio dalla ventisettana alla quarantana registra un intervento che non si limita, come spesso accade, al livello lessicale, ma riorganizza la struttura sintattica di una intera frase. Da principio, si credeva soltanto che quei supposti untori fosser mossi dall'ambizione e dalla cupidigia (473-74) suonava nella precedente redazione Oltre l'ambizione e la cupidigia, che da prima eran supposte per motivo degli untori...
Tra le storie... ch'eran sogni: Il terzo degli episodi inseriti come apertura narrativa entro il percorso di argomentazione storica del capitolo si colora, rispetto ai precedenti due (il vecchio ottuagenario e i tre turisti stranieri), di atmosfere fosche e terribili, poiché mette in scena il topos romantico del viaggio col diavolo (descritto, secondo gli stereotipi della tradizione, in forme fisiche spaventose, contraddistinto da una luminosità fosca come quella del fuoco). Le brevi righe dedicate al delirio infernale accumulano figure retoriche in densità inconsueta per la prosa manzoniana: faccia fosca e infocata (502) presenta un'allitterazione tra i primi due termini, e una ripresa del nesso -fo- tra il secondo e il terzo; nella triplice sequenza amenità e orrori, deserti e giardini, caverne e sale (508-09) ciascuna coppia rappresenta un ossimoro, poiché i due componenti sono tra loro antitetici.
D'ugual valore... riputati del suo tempo: Livio, Tacito e Dione sono storici romani vissuti rispettivamente nel 59 a.C.-17 d.C., nel 55 ca. - 120ca. e a cavallo tra il II e il III d.C. Omero è, naturalmente, il mitico autore dei poemi epici Iliade e Odissea; Ovidio è un poeta lirico latino vissuto tra il 43 a.C. e il 17 d.C. L'elenco degli autori contemporanei (desunto dal Tadino) va così completato: Andrea Cesalpino (1514-1603), medico, filosofo e botanico, autore del trattato Daemonum investigatio peripatetica (1580); Girolamo Cardano, già presente nella biblioteca di don Ferrante (XXVII, 411); Jacques Grevin (1538-1570), medico francese autore di un trattato De venis; Pietro Salio, cinquecentesco autore del De febri pestilenti et curatione, Ambroise Paré (1517-1590), chirurgo francese, scrisse un Trattato sulla peste; Johannes Georg Schenk (1530-1598), tedesco, scrisse un’opera enciclopedica in vari volumi, alcuni dei quali dedicati a peste e veleni (Observationum medicarum, rararum novarum admirabilium et monstruosarum volumen); Paolo Zacchia (1584-1659), medico personale di papa Innocenzo X e autore delle Quaestiones medico-legales; Martino Delrio, citato tra gli (XXXVII autori di don Ferrante (XXVII, 477).
Due illustri... fino alla fine: L’opposizione tra buon senso e senso comune (621; 622) appartiene alla sostanza della riflessione morale manzoniana. A tal proposito, si possono citare un passo della prima redazione della Colonna infame: questo fu per qualche secolo, senso comune: dico comune, perché i richiami di pochi uomini disseminati in molte generazioni erano o non erano conosciuti, o non ascoltati, o rigettati come strani e paradossi, dagli uomini più autorevoli, e dall'universale. Venne finalmente un ingegno...; e una nota al capitolo IX della Morale cattolica dove si parla delle scoperte del buon senso o del genio accolte come delirii. Lo scrittore lodato poco sopra (666) è Pietro Verri, già nominato come uomo d'ingegno (75) e autore delle Osservazioni sulla tortura, importante precedente per l'approccio manzoniano al tema dei processi agli untori. La revisione della recente storia milanese, e la polemica contro l'amministrazione spagnola seicentesca era stata d'altro lato una delle grandi tematiche della riflessione illuministica sulla cultura del secolo precedente. Tuttavia Manzoni si allontana, nei Promessi sposi e quindi nella Colonna infame, dalle pur ammirate posizioni del Verri, propenso a imputare gli arbitrii giuridici all'arretratezza del sistema legislativo e ai limiti culturali del momento storico, per rivolgersi a una appassionata requisitoria sulle responsabilità morali dei singoli individui. Si noti infine che il quarto ed ultimo episodio che colora l'andamento argomentativo del capitolo, a proposito dei fratelli Monti fabbricatori di veleno, rappresenta in toto un'aggiunta dell'edizione definitiva, assente nella ventisettana.
supplire: provvedere; 
decurioni: i sessanta membri, nominati a vita dal governatore, di un collegio cittadino (vedi la spiegazione offerta da Manzoni stesso in XII, 124-26); 
gli rappresentassero: gli esponessero; 
strettezze: bisogni; 
imposte correnti: tasse ordinarie; 
guasto militare: i danni causati dalla guerra; 
gli mettessero in considerazione: gli facessero presente; 
imposizioni camerali: le disposizioni dell'Ufficio Camerale, o Regia Camera, che si occupava di questioni fiscali; 
sovvenzione: aiuto; 
dispensasse da nuovi alloggiamenti militari: liberasse dall’obbligo di alloggiare militari; 
proueeré... permitieren: averebbe provveduto nel miglior modo che il tempo e le necessità presenti permettessero; 
girigogolo: scarabocchio.
con gran desconsuelo: con grande dispiacere; 
patenti: chiare, che non davano adito a equivoci; 
furberie: inganni.
iscandolo: occasione di errore e di discordia, 
accidenti: caratteristiche; 
bava: saliva; 
malìe: magie, malefici; 
venefici: avvelenatori; 
stornar: allontanare.
infallibilmente: inevitabilmente;
gelosia: sospetto; 
seguivano: accadevano; 
inginocchioni: inginocchiato; 
cappa: mantello; 
istrascinarlo: trascinarlo, 
meccanico: ingegnere; 
frenesia: smania, irragionevolezza.
istanze: richieste; 
voto: volontà: 
dare in tutto l’errore all’intelletto: attribuire interamente l'errore all'intelletto, 
di sorte alcuna: di alcun genere; 
zendali: stoffe leggere, veli; 
l’arti: associazioni di arti e mestieri;
gonfaloni: insegne;
abbrunati: vestiti a lutto, con abiti bruni, scuri; 
buffa: cappuccio che copre il volto ma non gli occhi; 
parati: paramenti, ornamenti; 
imprese: stemmi.
presontuosa fiducia: fiducia fondata su ragioni fallaci; 
travedente: capace di sbaglio.
per le diligenze fatte: in base ai calcoli compiuti; 
serventi pubblici: operatori addetti al servizio pubblico; 
purgare: disinfettare.
regolavano gli uni e gli altri: sovrintendevano agli uni e agli altri, 
a quest’effetto: a questo scopo
piantò: impiantò: 
assito: steccato di assi: 
addietro de’: arretrata rispetto a: 
atteso che: considerando che, 
aggiutto... né prouisione: auto o provedimento
tristo: raccapricciante; 
per disperato: ridotto alla disperazione; 
cure: incombenze; 
per impiego: per dovere; 
languenti: malati gravi; 
temporali: riguardanti non lo spirito, ma il corpo; 
famiglia arcivescovile: l'insieme di servitori e aiutanti che vivevano parte dell'arcivescovo; 
facendogli istanza: insistendo con lui.
villa: dimora di campagna; 
rigettò: rifiutò, adito: possibilità di incontrarlo; 
serventi: coloro che prestavano servizio; 
perturbazioni: sconvolgimenti;
sublimazione: esaltazione; 
rilasciamento: indebolimento.
rubamenti: ruberie; 
mettevano a prezzo: vendevano per denaro; 
a meno di tanti scudi: ricevendo in cambio una cifra inferiore a; 
a man salva: liberamente; 
Del pari con: insieme con;
sbalordimento: sconcerto, sbigottimento; 
dell’umana carità: amore tra gli uomini; 
venefizio: avvelenamento delittuoso.
s’erano figurati: s'erano immaginati; 
tentar tutte l’uscite: sperimentare tutti gli effetti, 
a un di presso: quasi, più o meno; 
rigiri: giri; 
fantasime: presenze spettrali; 
con questo: a questa condizione; 
stampa: immagine riprodotta da un'incisione; 
Apud... irrisa: non irrisa quanto avrebbe dovuto dalla maggior parte dei saggi.
congiunzione: in astronomia, la situazione di due o più pianeti che hanno lo stesso grado longitudinale;
Mortales parat morbos, miranda videntur: prepara malattie mortali, appaiono prodigi; 
manufatta: fabbricata ad arte; 
veglie: notti insonni dedicate allo studio; 
ristretto: compendio, riassunto; 
trovati: credenze e fantasie; 
accomodar: accordare.
accidente: conseguenza, sintomo; 
contorno: dintorni; 
connettesse: ragionasse; 
quell’inclita: nobile; 
se ne componesse: se ne fabbricassero, 
metterlo in opera: farlo agire; 
Unguenta... arbitrarmur: Si diceva invero che questi unguenti erano fabbricati e composti in molti modi, e che esistevano molte vie per la frode; e di queste frodi e di questi maneggi, ad alcuni crediamo, altri invero riteniamo che fossero falsi ed inventati.
relazioni: informazioni; 
maggiori: antenati; 
scemati: ridotti nel numero; 
risoluzione: risolutezza; 
en este exercicio: in questo lavoro: 
para la fábrica del veneno: per la fabbricazione del veleno; 
a reconocer la casa, y a ver si hallará algunos vestigios: a perquisire la casa, e a controllare se si trovasse qualche indizio.
assunto: tesi da dimostrare.