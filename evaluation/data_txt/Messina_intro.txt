gl'illustri Campioni: Gli storici, le cui opere rievocano e tramandano ai posteri le imprese più gloriose, le guerre, le battaglie, le vittorie di principi e potenti.
Arringo: Arringo è il luogo, il recinto dove si gareggia. Deriva dall’antico tedesco Hring = circolo, anello.
di Palme e d'Allori: La palma è simbolo di vittoria; l'alloro simbolo di gloria, di trionfo.
solo che: solamente, soltanto.
imbalsamando: L’operazione dell’imbalsamare consiste nel preparare con sostanze antisettiche e odorose un cadavere per preservarlo dalla corruzione. Qui in senso metaforico ed ironico a un tempo: gli storici, con i loro scritti, preservano le imprese dei grandi dalla dimenticanza che il tempo opera lenta, ma inesorabile.
trapontando: Ricamando. Il trapunto è una specie di ricamo fatto a punta d'ago.
Labirinti: Le difficoltà, gli imbrogli e le tortuosità. Da Labirinto, la reggia di Minosse a Cnosso, palazzo con moltissime stanze, corridoi, scale, ecc., dal quale si diceva fosse impossibile uscire senza guida. Secondo la leggenda vi era custodito il Minotauro, mostro nato da Pasifae e da un toro, ucciso da Teseo, il quale poté, dopo l'impresa, uscire dal Labirinto perché aveva avuto da Arianna il filo per non smarrissi.
maneggj: Gli intrighi, le finezze e scaltrezze politiche. 
bellici Oricalchi: Gli ottoni, le trombe di guerra.
gente meccaniche: In antico meccanico aveva il significato di uomo di umile condizione, plebeo, lavoratore manuale, operaio.
di piccol affare: Di scarsa o nessuna importanza, com'era considerato chiunque esercitasse un lavoro.
di tutto schietta: Schiettamente. L’omissione della desinenza -mente nel primo avverbio, già dell'antica lingua, è ancora in uso nella lingua spagnola.
Relatione: Relazione è sinonimo di racconto. Qui usata per dare maggior sonorità e pompa al periodo. 
in angusto Teatro: Il luogo, la Lombardia, ove si svolgono gli avvenimenti.
climi: Il significato originario di clima, parola derivata dal greco, è inclinazione. In antico servì ad indicare una zona della sfera terrestre divisa dai paralleli: qui ha il significato di regione.
l'amparo: La protezione, il dominio: vocabolo di derivazione spagnola.
Re Cattolico: Era l’attributo dei re di Spagna.
l'Heroe: Il governatore spagnolo dello Stato di Milano, che si ammanta e splende tutto del riflesso della gloria del suo re. Lo scrittore divertito, con gusto tutto seicentesco e con sottile ironia, dà vita al paragone della luna «già mai calante», la quale non ha luce propria, ma riflette la luce del sole e di essa risplende.
qual'erranti Pianeti: Gonfiezza e artificiosità letterarie, titoli ampollosi e risonanti fanno parte del gusto del secolo. Il Manzoni continua nella sua ironia: i senatori sono paragonati a stelle fisse, i magistrati a pianeti. 
arte e fattura diabolica: Il governo spagnolo in Italia, con al suo vertice il re cattolico, formato da eminenti uomini, ha come fine la giustizia e il benessere dei sudditi. Se sotto di esso atti temerari e malvagità si compiono, se malanni e sofferenze colpiscono gli umili, trasformando in un inferno la loro vita, la causa è da attribuire a malefici influssi, ad arti diaboliche, non a colpa di governanti.
attesochè: Considerato che, sebbene, per quanto.
con occhij d'Argo... emolumenti: Argo aveva cento occhi e Briareo cento mani. La similitudine ha un suo ironico motivo: coloro i quali tenevano in mano le redini della Lombardia erano «eroi» alla rovescia. Aguzzavano gli occhi e tendevano le mani, operavano non per il pubblico bene, «li pubblici emolumenti», ma per trafficare, per saccheggiare e depredare.  Le pagine seguenti ci presenteranno tutti questi uomini quali veramente sono nella loro quotidiana azione di governo; metteranno in evidenza i loro soprusi, le malvagità, l’incapacità politica, l’insensibilità sociale, causa di enormi sofferenze, quali la calata dei Lanzichenecchi, la carestia e la peste.
staggione: Età.
con rendersi... Parche: La morte. Le Parche, figlie dello Erebo e della Notte, erano tre. Preposte alla vita umana, la prima, Lachesi, imponeva il pennecchio, Cloto filava e Atropo tagliava il filo. 
accidenti: Accidente è la qualità, l’attribuzione estrinseca; è il contingente, non il necessario, non l’essenza. Anche se i nomi si cambiano o si eliminano, i fatti, gli avvenimenti rimangono inalterati nella loro essenza.
Dilavato: sbiadito dall’azione del tempo e quasi illeggibile. Graffiato = con molti strappi e lacune, ma anche di scrittura incomprensibile perché si vedono solo i graffi della penna sulla carta, per essere l’inchiostro svanito.
autografo: Altri scrittori si erano già serviti dell’espediente del ritrovamento di un autografo e di un anonimo scrittore, dal Boiardo all’Ariosto, al Cervantes, allo Scott, al Cuoco, usandolo con garbato umorismo. Nel Manzoni l’espediente risponde, come ha scritto il Belloni, all’esigenza di sdoppiare la propria personalità: «l’anonimo e il suo rifacitore stanno a figurare i due aspetti o modi dell’attuarsi dell’attività artistica; l’uno è la fantasia che crea, l’altro la ragione che tempera e discerne; quando l’uno si lascia andare a qualche stravaganza, l’altro chiede compatimento per lui e perdono per sé, e in questo gioco l'umorismo manzoniano ha dato una prova della sua tempra, mantenendo una impeccabile linea d’arguzia misurata e piena di grazia».
accidenti: Questa pagina, tutta risonante di metafore e iperboli, intessuta di «agudezze», sulla falsariga della retorica cara al Seicento, è dettata non tanto da necessità di far veramente credere al lettore che lo scrittore abbia ritrovato un manoscritto nel quale un anonimo del XVII secolo narra la vicenda di Renzo e Lucia, i due sposi promessi, o da desiderio di ironica imitazione dello stile del secolo, anche se essa è implicita, quanto dall'antiretorica del Manzoni, dalla sua avversione per ogni opera letteraria che, pur se aulicamente paludata, rimane sorda ai problemi sociali, insensibile ai valori ideali, priva di contenuto umano. In un secolo in cui le sole apparenze contano, i giudizi sono fondati sul lustro esteriore, sui titoli, sulla potenza del giudicato, il Manzoni vuol innalzare sul piano dell’arte la interiorità dello spirito, la vita semplice e oscura della povera gente, la sofferenza, l'umiltà. In contrasto con la tradizione storiografica precedente, che prendeva ad oggetto le grandi imprese di principi e di grandi capitani, il Manzoni si fa storico dei vinti, dà inizio a un nuovo tipo di romanzo che, come scriveva al Fauriel in una lettera del novembre 1821, vuol essere «représentation d’un état donné de la societé par le moyen de faits et de caractères si semblables à la realité, qu’on puisse les croire una histoire véritable, qu'on viendrait de découvrir». Storia, non cronaca, opera d'arte, poesia. In essa sono riuniti i tratti salienti e caratterizzanti di un’epoca, sviluppati in un’azione. Questa nuova concezione della storia, frutto dei colloqui con gli storici liberali francesi, e prima ancora con Vincenzo Cuoco, è animata e illuminata da una profonda coscienza cristiana.
scarabocchio: Parola illeggibile, che ha tutta l’apparenza d’una macchia.
alla distesa: Per intero, minutamente.
virtù: Abilità, capacità
dozzinale: Grossolano, ordinario
Idiotismi: Parole o frasi dialettali.
frasi della lingua: L'italiano usato dalle persone colte nella conversazione, negli scritti da tutti da tutti i componenti la nazione.
rettorica... gusto: La retorica, arte del dire, è di due specie: una, se usata con discrezione e buon gusto, dà al pensiero chiarezza ed efficacia, abbellisce la pagina, le dà eleganza; l’altra lo nasconde nelle pieghe dei suoi paludamenti, snaturandolo e affievolendolo. La pagina in questo caso diventa pesante per i falsi lustrini: perde la sua incisività.
affettato: Lezioso, artificioso. Il Manzoni dà qui un giudizio sulla letteratura del Seicento, grossolana e vuota nella sua ampollosità.
solecismi: Errori grammaticali e di sintassi, specialmente nella collocazione e concordanza delle parole. Deriva dai Soleci, abitatori di Soli, in Cilicia, usi a spropositare nel parlare.
in questo paese: In Lombardia. In Europa, ma anche in Italia, ci si avviava verso una prosa più semplice e ricca di contenuto: quella di Sarpi e di Galileo è esemplare. 
In vero... stravaganze: Il Manzoni, spirito antiaccademico, antiarcade, antiretorico, antiletterario, è qui quasi il portavoce del Romanticismo. Combatte le astrattezze, le ampollosità, lo stravagante immaginare degli ultimi seguaci di un classicismo male interpretato, per una prosa chiara e semplice, in cui la retorica c'è, ma frenata dal buon gusto e dalla discrezione, qualità essenziali della sua pagina.
Nell'atto... bella: Nel Manzoni i valori storici e morali sono elementi fondamentali per dar vita ad un’opera creativa. E il Seicento gli dava modo, con la eccezionale situazione della società, con i contrasti tra bene e male, tra forza e prepotenza di pochi, debolezza e rassegnazione di molti, di portare sul piano dell’arte una situazione drammatica e di darle valore altamente educativo.  
con un'ingenuità: Vi è un misto di modestia e di malizia: con grazia, come scrive il Pistelii, ci fa intendere che lo scartafaccio altro non è che una sua invenzione. 
prestargli: Prestare loro, a questi fatti.
eravamo in dubbio... esistiti: Il Manzoni, con grande impegno si documentò su avvenimenti e personaggi prima di iniziare la stesura del romanzo. Leggendo nella Economia del Gioia la grida, riportata più avanti nel testo, contemplante le pene in cui incorre chi minaccia un curato per impedirgli di celebrare un matrimonio, gli balenò l’idea prima. Viveva allora a Brusuglio, nella sua villa: nella solitudine, conforto al dolore per il fallimento dei moti del 1821 era l’esercizio letterario e la lettura di opere storiche sul Seicento milanese: l’Historia Mediolanensis, il De Peste mediolanensi, la Vita di Federico Borromeo del Ripamonti, la Statistica e l'Economia del Gioia, il Ragguaglio del Tadino. Ebbe così esatta cognizione delle cause degli avvenimenti più dolorosi dello Stato di Milano, dominato dagli Spagnoli, intorno agli anni 1828-30: la carestia e la rivolta, la calata dei Lanzichenecchi, la peste, e poté raccogliere larga messe di notizie sul cardinale Borromeo, sulla monaca di Monza, sull’Innominato, sul cancelliere Ferrer, sul governatore di Milano e sulla loro politica. Anche se il giudizio sulla vita del Seicento risulta esagerato e parziale, se la documentazione non è esauriente, è però accurata e minuta, come indicano, oltre le parti storiche del romanzo, le Postille, la lettera al Fauriel del 29 maggio 1822 e le richieste di libri a Gaetano Cattaneo, necessari per portare a compimento il romanzo. Il Manzoni elaborò le notizie storiche raccolte e le portò sul piano dell’arte, alla luce del suo sentimento, del suo gusto e della sua poetica, maturata attraverso gli incontri con il Cuoco, con gli ideologi francesi, Fauriel, Chabanis, De Tracy, la lettura dei romanzi di Walter Scott e del Voltaire, la costante meditazione sui problemi filosofici, religiosi, morali, che lo videro attento lettore delle opere del Vico, di Pascal, Massillon, Bossuet, ecc.
dicitura: La forma, il modo di esprimere i concetti.
contingenti: Eventuali: è sinonimo di possibili.
Né in questo sarebbe... mutano: La questione della lingua, e questioni consimili, per la loro complessità non possono essere risolte facilmente e sbrigativamente. Si va avanti trattando singoli problemi, e, attraverso la discussione, l’impostazione sempre più equilibrata, ci si avvicina ogni giorno di più al vero.
venivano a fare un libro: La questione della lingua occupò il Manzoni per quasi tutta la vita: qui è accennata e impostata per sommi capi. Spirito equilibrato, abituato alla meditazione e al ragionamento, si convinse che la lingua deve essere quella dell'uso; scelse a modello la lingua dell'uso fiorentino, più adatta alle esigenze dei tempi, capace di dare all'opera letteraria uno strumento di penetrazione tale da rendere utile la letteratura, offrendole la possibilità di rivolgersi ad un sempre più vasto pubblico.
d'avanzo: Il Tommaseo annota: «La modestia e il lepore sono il carattere di questa prefazione e sono ben temperati una dall’altro; il carattere d’ogni grand'uomo».
