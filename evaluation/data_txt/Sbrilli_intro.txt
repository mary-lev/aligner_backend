1. L'Historia: secondo un espediente narrativo già usato in passato da diversi autori Manzoni immagina di aver scoperto un anonimo manoscritto del Seicento e inizia a ricopiarlo, interessato dalla bella storia in esso contenuta. Colpisce in questa pagina iniziale l’aspetto linguistico per l’abilissima ricostruzione della prosa barocca, dovuta a un'approfondita conoscenza delle cronache, dei trattati, dei romanzi del nostro Seicento da parte del Manzoni. Tutti gli elementi caratteristici di quello stile sono infatti presenti in questa pagina in modo esasperato, per l’intenzione satirico-caricaturale dell'autore, da certi elementi della grafia all’abuso delle maiuscole, al gusto artificioso delle metafore, all’elaborato e tortuoso ritmo della sintassi.
1. una guerra illustre: per l'anonimo autore della «storia milanese del secolo XVII» la storia è celebrazione degli eroi eccezionali che con le loro imprese diplomatiche o belliche hanno governato o dominato il mondo.
4. Arringo: lo spazio per gare e tornei.
ll. a gente meccaniche: non è piccolo merito per l'anonimo esser andato contro il gusto del suo tempo a aver scelto di raccontare la vicenda di gente semplice che vive di lavoro: il Manzoni quindi non si limita a fare di lui un semplice testimone contemporaneo, ma intende anche dimostrare che il buon senso e il buon sentimento operano anche in tempi oscuri, e possono riuscire a cogliere la bellezza del vero morale anche fra le creature più umili.
14. in angusto Teatro: la Lombardia.
15. malvaggità grandiosa... buontà angeliche: l'allusione prepara alla narrazione delle vicende storiche e del vistoso contrasto fra bene e male che emerge nelle pubbliche calamità.
17. del Re Cattolico: Filippo IV, re di Spagna.
24. arte e fattura diabolica: se l'interesse per gli umili ha creato un rapporto di comunanza fra il narratore-Manzoni e il suo «doppio» (l'anonimo), riemergono, ora, caratteri che storicizzano l'autore del manoscritto inserendolo pienamente nella cultura secentesca: la sua fiduciosa devozione verso le autorità e la sua mentalità superstiziosa in fatto di religione.
25. a tanti Heroi...: dietro la perplessa meraviglia dell'antico cronista che nell'ordine stabilito dai potenti non ammette, almeno sul piano logico, errori, torna a riaffiorare l'amaro giudizio del Manzoni; dalla lettura della storia emergerà infatti il caos, mentre l'elemento positivo dovremo trovarlo altrove: nell'amore degli uomini e nella grazia di Dio.
26. d'Argo... Briareo: prodigiosi mostri mitologici, dotati il primo di cento occhi, il secondo di cento braccia.
30. Parche: tre divinità della mitologia greca: Cloto, Lachesi e Atropo.
30. si tacerà li loro nomi: la reticenza dell’anonimo, colorisce ironicamente il suo timoroso rispetto per il potere e serve ad attribuirgli eventuali lacune e particolari giudizi che potranno emergere nel corso del racconto.
37. accidenti: al contrario delle realtà essenziali (sostanze), nel linguaggio della filosofia aristotelica, gli «accidenti» sono le cose che possono accadere ma non necessariamente. Qui il termine assume, nell’ironia del periodo lasciato sospeso, una sfumatura ben diversa!
44. quella grandine di concettini e di figure: è tipico dello stile barocco il gioco astruso di «acutezze» concettose, l'abbondanza di figure retoriche complicate.
45. alla distesa: di continuo.
46. la sua virtù: la sua abilità tecnica, il suo virtuosismo nel manipolare il linguaggio.
49. Idiotismi lombardi: espressioni comuni del dialetto lombardo.
49. a iosa: in abbondanza.
50. qualche eleganza spagnola: a impreziosire un tessuto linguistico grezzo e a dargli una patina artificiale.
57. affettato: lezioso, poco «vero».
58. solecismi: sgrammaticature.
60. in questo paese: nella Lombardia influenzata dal dominio spagnolo.
61. a lettori d'oggigiorno: ecco comparire il pubblico, il destinatario dell'ancor probabile libro: non è più né un gruppo ristretto di letterati, né un’accozzaglia di inesperti senza gusto, ma un insieme di lettori consapevoli che ricercano contenuti, utili, interessanti, espressi in una forma chiara e convincente.
64. mi sapeva male: mi dispiaceva.
65. tuttavia: ancora.
67 molto bella: insiste tre votte sulla bellezza del contenuto: una storia così bella, ... bella, ... molto bella. Naturalmente non si tratta di una valutazione estetica, ma di un giudizio sul valore morale della vicenda, che trova la sua «bellezza» nella rappresentazione di una strenua lotta di alcuni umili impegnati a difendersi da un sopruso, in nome della loro dignità di uomini e di creature di Dio.
68. dicitura: l'espressione formale.
69. presentato: il participio è usato in modo indipendente dal nome.
71. pari all'importanza: si tratterebbe, dunque, solo di un rifacimento linguistico; niente sarebbe inventato dal narratore. È un modo volutamente dimesso che il Manzoni usa per puntualizzare il suo distacco e la sua polemica contro le esasperate celebrazioni del «genio» creativo del poeta, proprie di un certo gusto romantico.
74. altri testimoni: l’autore allude così al suo metodo di lavoro, che è basato su un'attenta ricerca sulla storia, i costumi, le istituzioni del Seicento. Da questa ricerca operata sulle cronache sui documenti storici, sulle testimonianze cartografiche sono emerse vicende e personaggi che altrimenti sarebbero sfumati nella leggenda o spariti nell'oblio.
82. per la loro stranezza: già passa dal resoconto al giudizio, facendo riferimento alle iniquità, alle follie individuali e collettive, di cui già faceva cenno l’anonimo.
91. contingenti: eventuali.
95. ma le mutano: non si impongono all’antagonista sopraffacendolo dogmaticamente, ma gli fanno cambiar parere con un dibattito basato sulla forza persuasiva della verità. Manzoni ha alle spalle tutta la polemica fra i suoi amici romantici del «Conciliatore» e i classicisti: è perciò sicuro e convinto delle sue scelte.
100. le mandavamo insieme a spasso: come fossero antagonisti in carne e ossa, liquidati senza complimenti.
104. un libro: in effetti un libro intero sul problema della lingua il Manzoni non l’ha scritto, anche se dopo il romanzo ha pubblicato o composto molti scritti teorici sull'argomento. Tuttavia nella introduzione della prima stesura dei Promessi sposi, il «Fermo e Lucia», si occupa in modo assai esteso della questione che lo ha a lungo impegnato, insieme al problema della scelta del «romanzo» come genere di letteratura non solo di intrattenimento, ma di impegno morale e artistico.
108. quando non è d'avanzo: il tono ironico elimina quanto di accademico poteva esserci nel tema, lasciando intatta l'importanza reale della scelta linguistica.
