L'Historia: il M. imagina d’aver trovato il suo argomento in un manoscritto del secolo XVII, d’Anonimo. Questo espediente gli apre la via a dire della materia del romanzo in forma indiretta e quindi più vivace: non per bocca propria, ma per bocca dell’ Anonimo. Espediente artistico, che produce altri risultati artistici: quello di trasportarci, con lo stile frondoso e pomposo dell’Anonimo, in pieno Seicento, al quale secolo appartengono 1 casi del romanzo; e quello di dar vita a una forma non tanto espositiva, quanto drammatica, a una figura d'autore sdoppiato: da una parte il Manzoni, dall’altra l’Anonimo. Poiché il romanziere parla, in tutta l’opera, ora da autore, ora da rifacitore, e ora fingendo di citare, ne nasce una varietà di tono, che incantava il Capponi; e l'Anonimo resta una specie d’intermediario, pel quale molte volte il M. si salva dall’uscir troppo scopertamente sul palcoscenico, a dire troppo scopertamente la sua. — Ciò premesso e fermo rimanendo che altro è la trovata e altro l’uso, tutto personale, fattone dal M., possiamo aggiungere che l’espediente non è nuovo. Un esempio notissimo è quello del cronista Turpino, che l’Ariosto, seguace anche in questo del Boiardo, fa le viste di citare, nell’Orlando furtoso. Coloro che hanno cercato ascendenti del romanzo storico manzoniano nella famiglia dei romanzi storici di Walter Scott, il quale passa pel creatore del genere e, in gran voga ai tempi del M., era dal M. letto e ammirato, hanno creduto di poter stabilire il rapporto con la prefazione al Monastero (“The Monastery”), dove l’autore di lingua inglese finge, - e la finzione continua nell’Abate (‘The Abbot”), - che un capitano in ritiro gli offra un manoscritto compilato su documenti del secolo XVI. Ma da tale prefazione appare evidente che lo Scott risaliva a sua volta, come a sua fonte, alla finzione del Cervantes, il quale, a sua volta avendo la mente agli scrittori cavallereschi, e quindi all’Ariosto e al suo Turpino, pretende d’essersi messo al Don Chisciotte seguendo tracce storiche delle imprese del protagonista, e si definisce pertanto, fin dal Prologo, padrigno e non padre del libro. I Promessi sposi narrano vicende italiane del tempo della dominazione spagnuola. Era naturale che il M., - coscienziosissimo nella preparazione erudita, - dandosi a studiare i documenti spagnuoli di quel tempo, non trascurasse il Don Chisciotte. Certo, con la finzione del Cervantes è più facile il rapporto, che non, per esempio, con quella di Vincenzo Cuoco, il quale, pubblicando nel 1805, e quindi già agli anni del M. di cui era anche amicissimo, il suo Platone in Italia, lo asseriva tradotto da un manoscritto greco, con serietà intesa a persuaderne i lettori. Non altrimenti Alessandro Verri, dando fuori nel 1780 le sue Avventure di Saffo poetessa di Mitilene come tradotte da un manoscritto greco della scuola di Senofonte, lasciava scorgere l'intento serio d’illudere sull’autenticità dell'originale. La finzione del Cervantes, come quella dell’Ariosto, è invece da burla; e vedremo quale anima d’ironia mettesse nella propria il M. 
si può veramente deffinire una guerra illustre contro il Tempo: «la historia, émula del Tiempo», dice il Cervantes. Il M., nella sua contraffazione dello stile secentesco, trasforma, per bocca dell’Anonimo, l’emulazione addirittura in una guerra e, dall’imagine sviluppando tutta una sequela d’imagini, e queste sforzando con l’acutezza generatrice di stravaganze, ci compone dinanzi un intero quadro grottesco: «gli anni fatti prigionieri, anzi cadaveri, dal Tempo, e dalla Storia liberati, risuscitati, e di nuovo schierati in battaglia contro il Tempo»; invece di dire, semplicemente, che «la storia eterna i fatti umani». Qui, e in tutta la citazione, è imitata fin anco la grafia secentesca, col v in luogo di «e l’u in luogo di v, con la t al posto della z, con la frequenza di h iniziali e di j, col raddoppiamento arbitrario di consonanti e vocali (attioni per azioni, occhij per occhi), con l’abuso dell’iniziale maiuscola, e cosí seguitando. Ma che questo non sia un originale ma una contraffazione lo avvertiamo subito: l'ironia è già presente, e denuncia il dissenso del Manzoni dall’Anonimo. Sentiamo che le parole di questo nascono con l’aureola della sottile irrisione di quello. L’Anonimo è tutto concettosità ampollosa, e sempre sui trampoli, nell’ortografia come in tutto il resto, ché i modi di questa sono per lo più modi latini, a rendere aulica la scrittura, o amplificazioni di suono, a rendere reboante il dettato, o espedienti, come quello delle iniziali maiuscole, a far più tronfie le personificazioni; e il M. quale lo conosceremo dal romanzo, cioè tutto semplicità, tutto naturalezza espressiva, e tutto teso nello sforzo per la massima immediatezza, anche ortografica, è li, copertamente polemico, dietro quell’antitesi di se stesso, a indettarla per darle la berta.
deffinire: «definire». 
gl'anni: «gli anni»: si noti, qui e nel resto della citazione, l’erronea rappresentazione del suono, e la falsa pronuncia che ne consegue a voler leggere con fedeltà alla grafia.
gl'illustri Campioni che in tal Arringo fanno messe di Palme e d'Allori: sono gli storici che, quasi capitani nella lotta sostenuta dalla Storia contro il Tempo («in tal Arringo») sanno acquistarsi maggior fama («fanno messe di Palme e d’Allori»). 
rapiscono solo che le sole spoglie più sfarzose e brillanti: sottraggono al tempo, quasi bottino, solo tutto ciò che è illustre. Si noti anche il bisticcio secentesco «solo che le sole», in luogo di «solo» o «le sole» (tolto l’uno o l’altro pleonasmo). 
imbalsamando: eternando; ma «imbalsamando» richiama l’imagine dei «cadaveri», salvo che i cadaveri erano gli anni e risuscitavano: altro carattere dello stile secentesco è l’incongruenza delle imagini, nello sforzato generarsi dell’una dall’altra. 
Potentati: Potenze. 
qualificati: titolati. 
trapontando coll'ago finissimo dell'ingegno i fili d'oro e di seta: l’ingegno degli storici diventa l’ago (l’imagine è certo sbocciata dall’attributo «finissimo») che ricama con i fili d’oro e di seta, i quali son poi le fila illustri della storia, e cosí all’imagine dell’imbalsamare s’aggiunge quella del ricamare; si rilevi pure il solecismo, la sgrammaticatura, perché non si trapuntano (si ricamano) i fili, ma si trapunta (si ricama) coi fili. 
Attioni: «Azioni», con tanto di lettera maiuscola, per distinguerle anche meglio dai «fatti», non gloriosi, ma soltanto «memorabili», dei quali è detto piú sotto. 
Labirinti de' Politici maneggj: intrighi della politica. 
il rimbombo de' bellici Oricalchi: è un endecasillabo, cui l’accento sopra la 3a e 6a conferisce sonorità come d’un passo di marcia, e si noti la parola onomatopeica «rimbombo», e l’uso della parola aulica, con la maiuscola, «Oricalchi» (cioè «trombe», dette cosí dalla lega di rame e zinco - oricalco -, simile all’ottone, d’un bel giallo oro, con la quale si facevano). Vedremo però, nel corso del romanzo, come il M. sapesse stupendamente aggirarsi e per entro i labirinti della politica e per entro vicende guerresche. 
capitorno: capitarono. 
gente meccaniche: umili artigiani, con allusione ai due protagonisti del romanzo, Renzo e Lucia, entrambi filatori di seta; meccaniche ha a ogni modo valore, secondo l’uso che ne faceva il Boccaccio, di gente rozza, da poco, dedita a occupazioni materiali. 
di piccol affare: e per ciò «gente» con la lettera minuscola, non «qualificati Personaggi». 
mi accingo di: scorrettamente, per «mi accingo a». 
schietta e genuinamente: per «schiettamente e genuinamente» (iperbato per tmesi, affettazione secentesca dello stile arcaico e accademico). 
ouuero sia Relatione: è esempio di sovrabbondanza secentesca.
Nella quale si vedrà: Il manoscritto continua dicendo, sostanzialmente, che i «fatti mirabili» presi a narrare offrono lo spettacolo della virtú in conflitto con la nequizia, la quale non può spiegarsi altro che come influenza del diavolo, in un mondo retto da un sovrano, da un governatore, da senatori e magistrati, tutti cosí interessati al pubblico bene. E qui l’ironia si fa a un tempo piú velata e piú scoperta: visto che l’influenza dei potenti non si può negare, e che nel caso specifico essa si palesa iniqua, l’Anonimo ne addossa la responsabilità al diavolo; se non che basta un’imagine («si vanno trafficando per li pubblici emolumenti»), per lasciar leggere anche questo nel pensiero del M.: derivare tutto il male dall’avidità e dall’egoismo di quei potenti che l’Anonimo sta scaricando d’ogni responsabilità e incensando. 
in angusto Teatro: con riferimento alla Lombardia e al breve tratto della Repubblica Veneta in cui l’azione del romanzo si svolge, ma anche in contrapposto al piú vasto teatro dove sono attori i potenti. 
Traggedie... Scene... intermezzi: fatta l’imagine del Teatro, vi par che l’Anonimo secentista potesse lasciarsi sfuggire l’occasione dell’ovvia sequela d’imagini teatrali? - nostri climi: nostri paesi (la Lombardia). 
sijno: siano (solecismo). 
l'amparo: protezione (spagnolismo). 
Re Cattolico: titolo del re di Spagna, sotto il cui dominio era allora la Lombardia. 
quel Sole che mai tramonta: l’imagine è derivata dal detto di Carlo V che sui suoi domini non tramontasse mai il sole, tant’era estesa la signoria di Spagna. Se non che qui il sole che non tramonta diventa addirittura il re d’allora, e non è che la prima di tutta una serie di imagini generate l’una dall’altra, a creare il pezzo adulatorio, immancabile, in prosa secentesca. 
l'Heroe: è il Governatore di Milano, rappresentante pro tempore (temporaneamente) del re di Spagna. Chi sa dunque perché «Luna giamai calante»? Forse perché derivava la sua autorità («riflesso Lume», come, appunto, la luce solare riflessa dalla Luna) da quel Sole che non tramontava mai. 
Senatori quali Stelle fisse: perché a vita e inamovibili. 
Magistrati qual'erranti Pianeti: perche trasferibili. 
un nobilissimo Cielo: tutto un firmamento di lumi! Ma la parola «Cielo» prelude già, nuova sequenza di imagini, alla parola «inferno» (con la lettera minuscola, ad accentuare il contrapposto). 
dagl'huomini temerarij: chi sono questi uomini temerari? Quando non saranno i potenti in persona, saranno, vedremo nel corso del romanzo, i loro mandatari o manutengoli. 
se non se: forma amplificata, accademica, per «se non». 
Heroi: i pubblici ufficiali. 
d'Argo... Briareo: personaggi mitologici, il primo con cento occhi, il secondo con cento mani. 
si vanno trafficando per li pubblici emolumenti: la frase a doppio senso, che nell’intenzione dell’Anonimo si dovrebbe intendere in senso buono («si adoperano per il pubblico vantaggio»), ma che nell’intenzione del M. vuol significare tutto l’opposto, ci lascia intendere abbastanza chiaramente a che cosa servissero i cento occhi d’Argo e le cento mani di Briareo: non a tutelare e difendere, ma a vagheggiare e arraffare. La pretesa ingenua rettorica dell’Anonimo diventa una maschera anche troppo trasparente, all’apparire di parole come «trafficando», «emolumenti». Sono parole che appartengono all’estetica barocca, bizzarra, dell’Anonimo, ma anche alla serietà del M. che sta dietro a questo. Per simile strada, l’ironia si trasforma in satira, e par quasi incredibile che, uscito da poco il romanzo, qualcuno, - come il Salfi, nella Revue Enciclopédique del maggio 1928, - potesse scambiare la contraffazione per copia di un manoscritto vero, del seicento. (Il Salfi pensò addirittura che la citazione manzoniana fosse tolta dal Ripamonti, il quale, come ognun sa, scriveva in latino, e la cui Storia di Milano, Historia patria, è da annoverare effettivamente tra gli incentivi avuti dal M. a comporre i Promessi sposi.)
Per locchè: Saran dunque taciuti, per discrezione, i nomi di alcuni personaggi, benché morti da tempo, e talora anche quelli di luoghi, né potrà venirne danno al racconto, perché i nomi non sono che accidenti, cioè attributi esterni i quali non cambiano la sostanza. Non direi che Per locchè sia un nesso sonante a vuoto, come pensa il Guerri; se mai, diventa pleonastica la frase, piú sotto, «per degni rispetti»: insomma l’Anonimo mostra di volere attenersi a una misura prudenziale, quasi a non accrescere infamia a que’ tali «huomini temerarij». Non si poteva saper mai! Morti essi, restava il parentado. Pusillanimità secentesca, che aggiunge qualche tratto alla fisionomia dell’Anonimo. Ma sotto sotto al perdurante dissenso, rivelato dall’ironia ne’ riguardi dello stile, e adesso anche ne’ riguardi del modo d’argomentare, sentiamo concordia di vedute tra il Manzoni e l’Anonimo, nel senso, cui accediamo anche noi, che in un’opera d’arte i nomi non contano; anzi va aggiunto che, sottacendoli, l’artista accresce talora il fascino di persone, e luoghi, cingendoli d’un’aureola di vago mistero, creando, intorno ad essi, un’atmosfera di poesia. 
descriuendo questo Racconto: è una di quelle frasi che rivelano l’autore scorretto, del quale il M. dirà piú sotto. Perché un racconto non si descrive, ma si narra. 
di mia verde staggione: e questa è frase da autor dozzinale, che s’accontenta delle imagini trite, abusate e stancate. La verde stagione è, c’è bisogno di dirlo?, la giovinezza. 
rendersi tributarij delle Parche: Figlie dell’Erebo e della Notte, le Parche presiedevano alla vita umana, filandone lo stame. Quando un uomo nasceva, una delle tre dee, Cloto, dava il pennecchio, un’altra, Lachesi, prendeva a filare lo stame, che la terza, Atropo, tagliava quando l’uomo doveva morire. Da quest’ultimo atto vennero poi a significare, tutte e tre, la Morte. Cosí «rendersi tributari alle Parche» («pagare il proprio tributo alle Parche») è metafora macchinosa per «morire». 
generaliter: in generale, senza precisazione di nomi. 
Parto: creatura, prodotto artistico. 
Imperciocché: da qui è parodiato il modo d’argomentare degli scrittori secenteschi, pieni il capo di filosofia scolastica, finché il M. non lasci in tronco la citazione con una parola («accidenti») la quale par tutta una cosa con un’interiezione sfuggitagli contro l’insopportabile stile del manoscritto preso a copiare. Si noti, di sopra, il riferimento nientemeno che alla Filosofia, e con tanto d’iniziale maiuscola, a sostegno di un asserto ben semplice.
dilavato e graffiato: sbiadito dal tempo e scarabocchiato. 
autografo: non copia, ma proprio di pugno dell’Anonimo.
accidenti: e chi sa che il M., aggiungendo malizia a malizia, non volesse suggerire anche l’impressione di un... «accidenti!» uscitogli dalle labbra dinanzi allo scarabocchio cosí difficile a decifrare.
concettini e... figure: «concettino», in senso stilistico, è concetto ricercato, artificiosamente trovato, e la tendenza ad esso, caratteristica del seicento, prende nome di «concettismo»; «figura» vale qui «imagine voluta», ornamento, come la intendevano i secentisti, e non necessità dell’espressione, come appare in secoli non decadenti e ne’ migliori scrittori.
Il buon secentista: «buon» vale, qui, «mediocre», ma, insomma, «pieno di buone intenzioni». Ha una bonomia piena d’indulgenza sorridente, il M., qualificando l’Anonimo cosí.
virtù;: si intenda nel senso di «virtuosità», «artificiosità»; e c’è sempre quel sorriso d’ironia indulgente, da parte del M.
Idiotismi lombardi: modi di dire propri del dialetto lombardo. Ma quanti doveva espellerne anche il M. risciacquando in Arno i suoi cenci, come egli stesso argutamente diceva alludendo alle correzioni, suggeritegli dall’uso moderno parlato fiorentino, apportate alla prima edizione (1827) del romanzo, preparandone la seconda e definitiva che uscí nel 1840-’42. Se tutta questa critica stilistica va all’Anonimo, si avverte, dalla stessa sorridente indulgenza ne’ riguardi di questo, che il M. procede con cristiana cautela, come se avesse presente la massima: — Chi è senza peccato, scagli la prima pietra.
a iosa: in grande abbondanza.
eleganza: è in senso ironico; eleganza spagnola: spagnolismo.
d'eccitar maraviglia: si ricordi il verso in cui il nostro piú grande lirico secentista, il Marino, compendiava la poetica del suo secolo: «È del poeta il fin la meraviglia».
rettorica discreta, fine, di buon gusto: gran tuonare, oggi, contro la «rettorica» diventata sinonimo di «cattivo gusto»; ma v’ha una specie di rettorica, - fatta di discrezione e non d’ostentazione, di accorgimenti tecnici la cui finezza sembra consistere nella capacità di mascherare se stessi, - dalla quale l’arte non può prescindere, che anzi è essa medesima l’arte.
di quella sua così fatta del proemio: della rettorica di cattivo gusto di cui dà saggio nel citato brano iniziale del manoscritto.
mirabile: in senso ironico. Ci riempie di stupore, tant’è incredibile, l’accozzo di qualità cosí opposte.
solecismi pedestri: sgrammaticature banali; non, dunque, artistiche, della rettorica di buon gusto, come sono certi anacoluti.
di quel secolo: del ’600. 
in questo paese: in Lombardia. Perché non mancavano scrittori, in altre regioni d’Italia, immuni dai vizi del secolo, come, in Toscana, il Galilei.
ammaliziati: scaltriti in fatto di stile, raffinati di gusto.
questo sciagurato lavoro: l’eroica fatica di trascrivere il manoscritto.
presentato alcuna obiezion ragionevole: «aspetteremmo presentata: nella prima edizione aveva scritto non essendosi presentato alcun perché ragionevole; e in quella del ’40, sostituendo obiezion a perché, dimenticò di correggere presentato in presentata» (Pistelli). «Ci aspetteremmo presentata, avverte il Pistelli; ma non convengo con lui in una svista del M., e tanto meno correggo arbitrariamente, come altri. Si può spiegare benissimo presentato con un uso impersonale o assoluto del gerundio» (Lipparini).
con un'ingenuità pari all'importanza del libro: il M., nella sua modestia, non intende annettere importanza al libro; e allora, se l’ingenuità con cui è esposta l’origine di questo è pari a tale importanza, ne consegue che non d’ingenuità si tratti, ma di malizia: tutto un trucco insomma, questa faccenda del manoscritto secentesco e del suo Anonimo. Il che non vieta, come vedremo, che il M. continui ad appellarsi e a quell’imaginario manoscritto e a quell’Anonimo scrittore mai esistito. Sono gli avvolgimenti, finissimi, dell’ironia romantica, ma anche del tipo d’umorismo in cui si specchia la mente, anzi il temperamento del M.
ci siam messi a frugar nelle memorie: se la trovata del manoscritto dell’Anonimo secentesco restava una finzione, era fatto vero che il Manzoni s’era dato alle piú coscienziose indagini, su libri e documenti, per mettersi nelle condizioni di rappresentare con fedeltà quel suo mondo del ’6oo. Sentiamo che cosa scriveva a Claudio Fauriel, il 29 maggio 1822, annunciandogli d’essersi sprofondato in un romanzo, di cui poneva il soggetto in Lombardia, negli anni dal 1628 al 1631, e pel quale aveva sott’occhio «les mémoires, qui nous restent de cette époque»: «... je fais ce que je peux pour me pénétrer de l’esprit du temps, que j’ai à décrire, pour y vivre». È noto d’altronde che l’interesse storico s’accompagnò sempre, si può dire, all’interesse artistico, nel M.: al romanzo, lo scrittore giungeva dopo aver fatto le sue prove di rievocatore artista della realtà appartenente alla storia, nelle due tragedie il Conte di Carmagnola e l’Adelchi; e quali indagini egli esercitasse su tale realtà, per renderla accettabile in quella ch’egli credeva dover essere la vera interpretazione, è provato dalle Notizie storiche che accompagnavano ai lettori l’una e l’altra tragedia, oltre che dal citato Discorso sopra alcuni punti della storia longobardica in Italia.
Qui sta il punto: S’annuncia cosí, e in tutta la sua serietà, una preoccupazione altrettanto importante di quella storica. Non meno che nelle ricerche storiche, il M. si veniva infatti affaticando intorno al problema espressivo, con speciale riguardo alla lingua.
Chiunque: il M. continua a servirsi della finzione scherzosa dell’Anonimo, per introdurre un concetto serio. 
regola di fatto e di diritto: «cosí si fa e cosí s’ha da fare» (concetto già esposto, ripetuto con sussiego, ai fini della finzione scherzosa). 
e, a questo fine, siamo andati, per tutto il tempo del lavoro: la sua teoria sulla lingua, il M. la veniva elaborando appunto durante la composizione del romanzo, e riscrivendo l’opera intera dopo la prima stesura del ’21-’23, e correggendola, su la prima edizione, dal 1827 al ’42, in cui fu finita di dar fuori la seconda. 
contingenti: «eventuali», rinforzando il concetto di «possibili», come chi dicesse: «possibili e imaginabili». Il termine filosofico «contingente», d’un certo sussiego, è forse usato anch’esso ai fini della intonazione scherzosa di tutta questa Introduzione.
una risposta trionfante, di quelle: «trionfante»; ma poi, come correggendosi della troppa presunzione, e dandosi la berta, precisa la natura di tale trionfo, cioè lo svaluta interamente, mettendolo in funzione dell’abilità nello spostar la questione. È nella natura dell’ironia manzoniana menomare l’importanza delle affermazioni, nell’atto stesso di farle.
mettendo due critiche alle mani tra loro... le mandavamo insieme a spasso: si noti la maniera vivacissima con cui sono rappresentate le differenze tra critiche discordi: come tra vive persone. Altra maniera di parlar per imagini, da quella dell’Anonimo secentista. Qui la personificazione è come riscattata dall’arguzia dello scrittore, che rappresenta per ironizzarci su.
Non ci sarebbe mai stato autore... d’aver fatto bene: Per il nesso logico, si metta in relazione con «Né in questo sarebbe stata la difficoltà» (99-100). Quanto a successo nel ribatter tutte le critiche sul suo modo di scrivere, - dice il M., - nessuno avrebbe potuto vantarsi meglio di lui. L’asserzione è ironica, dopo aver mostrato di che natura fossero i trionfi, e cioè cambiamento di carte in tavola, neutralizzazione di una critica con l’altra ma senza che apparisse se una delle due, e quale, fosse la vera, pacificazione di opposti giudizi, non per questo provati giusti, ma solo scoperti figli della falsità d’uno stesso pregiudizio.
venivano a fare un libro: e, sull’argomento, il M. aveva cominciato a scriverlo, prima del romanzo: libro condotto poi innanzi assai lentamente, con molto scrupolo, e lasciato inedito: lo pubblicava, nel 1923, col titolo Sentir Messa, Domenico Bulferetti, a Milano, coi tipi di Bottega di Poesia.
potrebbe parer cosa ridicola: un’opera d’arte, infatti, è quello che è: si giustifica, anche stilisticamente, da se medesima.
d'avanzo: Prima di congedarci da quest’Introduzione, accogliamo dal Tommaseo, che fu pur severissimo col M., la nota seguente: «La modestia e il lepore sono il carattere di questa prefazione, e sono ben temperati una dall’altra: il carattere d’ogni grand’uomo».
