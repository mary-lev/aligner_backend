In quanto alla maniera... stato niente: Il colore oscuro e opprimente che sarà tipico dei capitoli ambientati nella Milano appestata comincia a definirsi grazie al tempo atmosferico e al paesaggio. Nel capitolo precedente, allontanandosi da Bergamo, andava Renzo verso casa sua, sotto un bel cielo e per un bel paese (XXXIII, 382-83). Qui, ogni letizia è sparita: non c'è traccia di vita umana, il cielo è opaco, la campagna arida. Dunque il viaggio del protagonista nell'inferno della malattia si annuncia, fin dal prologo, doloroso e opprimente. A dipingere l’opacità del paesaggio contribuiscono soprattutto gli aggettivi, impiegati singolarmente o in coppie. Molti degli attributi si riferiscono all'assenza di colore: oscuro e denso (25); immobile e bigia (27); velato (30). Altri alludono alla mancanza di vitalità: uguale, inerte (31); passe e cascanti (35). In tanta desolazione, si affaccia però un presagio, di cui il lettore si ricorderà più oltre: il cielo che pareva negare il sole, senza prometter la pioggia (32) introduce, se pur negandolo, il tema della pioggia, che si scatenerà, all’inizio del capitolo XXXVII, come simbolo di rigenerazione del mondo, accompagnando la fine della pestilenza.
Arrivato al ponte... avanti: Secondo quadro: la donna rinchiusa con i suoi bambini. Il nuovo episodio è doloroso, ma non terrificante né grottesco. Anzi, l’apparizione di una figura femminile positiva e l'occasione che si offre a Renzo di compiere un’opera di misericordia accendono di speranza il paesaggio cupo della città appestata. Nel corso del capitolo continueranno in effetti a intrecciarsi due diverse situazioni morali; la perdita di ogni sentimento di umanità e la sopravvivenza di questo sentimento. Per la seconda volta in poche pagine Renzo stesso paragona la sua attuale esperienza milanese a quella compiuta in passato. Dopo essere stato minacciato dal cittadino cui aveva domandato la strada, il protagonista aveva collegato mentalmente i due viaggi (Per entrare, tutto mi và a seconda; e poi, quando ci son dentro, trovo i dispiaceri lì apparecchiati, 134-36); ora gli vennero in mente que' pani che aveva trovati vicino alla croce, nell'altra sua entrata in Milano (164-66). Dunque il nuovo viaggio a Milano appare al protagonista stesso, ed è presentato al lettore, come seconda tappa di un unico percorso, come completamento di un'esperienza già avviata.
A ogni passo... non ci pensi: Terza scena: il passaggio,  su una piazza dove troneggia la  macchina della tortura, di un carro di cadaveri. Dopo l'episodio, violento ma anche grottesco, dell'incontro con il cittadino, e dopo quello triste ma non disperato dell'incontro con la donna e i suoi bambini, ecco un quadro assoltamente raccapricciante. La descrizione del carro è filtrata attraverso il punto di vista di Renzo (Renzo [...] vede, 206-08), ma le parole sono del narratore. Il quadro non è fermo, ma mobilissimo: i cavalli avanzano dimenandosi, il carro viene trascinato, i monatti incitano i cavalli. E soprattutto i cadaveri non hanno la fissità della morte, ma, intrecciandosi e sciogliendosi per i movimenti del carro, formano uno spettacolo atrocemente animato, descritto con una gamma variata di verbi di movimento (tremolare e scompaginarsi, 219-20; ciondolar, 220; arrovesciarsi, 221; svincolarsi, 221; batter, 221). Terribile è anche la similitudine del gruppo di serpi (217 sgg.), dove compare una delle po chissime (quattro in totale) apparizioni nel romanzo della parola primavera (218): in un libro come i Promessi sposi dove dominano atmosfere e colori autunnali, l’aspetto lieto della stagione primaverile è  quasi totalmente assente (manca, per esempio, la descrizione di un paesaggio primaverile), oppure si associa, in questo caso, all'immagine forse più raccapricciante dell'intero romanzo. La particolarissima forza del brano trova una conferma nell'apprezzamento di un lettore inaspettato: lo  scrittore americano Edgar Allan Poe (1809-1849), attratto dai temi del mistero, dell'incubo, del macabro. Poe, recensendo sulla rivista «The Southern Literary Messanger» (maggio 1835) la traduzione inglese del romanzo manzoniano nell'edizione ventisettana, si soffermò sui capitoli della peste, citando in particolare questo passo come emblematico della potenza espressiva manzoniana.
Passato il convoglio... inoltrandosi nella citta: Quarto incontro, e prima informazione utile: ora Renzo viene indirizzato sulla giusta strada per la casa di don Ferrante. Fin dal capitolo XXXIII il viaggio di Renzo a Milano era stato presentato come ricerca di Lucia (considerato che della salute di Lucia, Agnese non ne saprebbe nulla, restò nel primo proposito d'andare addirittura a levarsi questo dubbio, a aver la sua sentenza, XXXIII, 679-82), e nonostante l'impatto coi tremendi spettacoli della città, il protagonista non ha mai deviato rispetto alla sua meta (al contrario, nel primo soggiorno milanese, Renzo si era allontanato dal convento attratto nel vortice della folla inferocita, XI, 701), approfittando di ogni occasione per interrogare i passanti sull'itinerario da percorrere. Dunque, nel secondo viaggio milanese «Il ruolo di Renzo coincide [...] con quello di un 'eroe cercatore'» (Raimondi 1974). La ricerca di Renzo ha due oggetti: non solo trovare Lucia, ma anche sapere se la promessa sposa è viva o morta, sana o malata. Per questo l'avvicinarsi della soluzione non è soltanto un evento gioioso, ma anche un'incognita piena di angoscia. Il ponte Marcellino (233) immetteva nel centro di Milano; il Borgo Nuovo, (234) è una via ancora esistente, con lo stesso nome.
Quale città... conforto: Continua il cammino di Renzo, e continua il resoconto degli spettacoli che, via via, si presentano ai suoi occhi. Anche in questo brano, come nei precedenti, si alternano interventi della voce narrante che spiegano e commentano (Tanta era stata in quel vicinato la furia del contagio..., 292-93 sgg.); sprazzi di attenzione ai pensieri del  protagonista (Renzo affrettò il passo, facendosi coraggio col pensare..., 298 sgg.); e registro descrittivo, assolutamente dominante. La descrizione del quartiere deserto è costruita soprattutto per accumulo di sostantivi, spesso indicanti oggetti ripugnanti (cenci e [...] fasce marciose, strame ammorbatò, o lenzuoli buttati dalle finestre, 312-14), oppure attenti a cogliere, con una varietà lessicale insolitamente estesa, le diverse sfumature, per esempio, dei rumori (ogni rumor di botteghe, ogni strepito di carrozze, ogni grido di venditori, ogni chiacchierio di passeggeri, [...]; da rumor di carri funebri, da lamenti di poveri, da rammarichio d'infermi, da urli di frenetici, da grida di monatti, 319-24). Ma, anche nel momento più tremendo, il romanzo manzoniano oppone al disordine e alla tragedia della storia spiragli di consolazione: si pensi all'accenno alla pioggia entro la descrizione di un cielo plumbeo (vedi nota a 1-38), o alla preghiera di Renzo dopo il passaggio del carro di morti (225-28), un chiaro segnale della tendenza a «cristianizzare [...] l’orrore» (Goffis 1972). Allo stesso modo va interpretata la campana del duomo che risuona in queste righe (325): «Questo suono di campane inserisce una nota di cristiana speranza fra i rintocchi che, solenni o sinistri, misteriosi o giocondi, si fanno udire in vario concerto lungo le pagine dei Promessi sposi» (Getto 1964). Il carrobbio di porta Nuova (289) «è l'incrocio tra le vie Manzoni, Croce Rossa e Montenapoleone; si noti che la porta Nuova cui qui si accenna non è quella servita a Renzo per entrare in città, bensì l’antica porta comunale, i due archi della quale si levano ancora al termine di via Manzoni» (Bezzola 1961).
Morti... ridotti a pochi: Alla fine del capitolo XXXII il narratore accennava all'esistenza di documenti storici circa i processi contro gli untori celebrati a Milano, e concludeva che tale storia avrebbe potuto diventare materia d'un nuovo lavoro (XXXII, 671). E il nuovo lavoro fu la Storia della colonna infame, appendice storico-saggistica che l'autore volle pubblicare a seguito dei Promessi sposi nell'edizione del 1840. In questo passo viene invece nominato – unico caso nell’intero romanzo – uno dei protagonisti della Colonna infame, Giangiacomo Mora (351), condannato come untore sulla base di una testimonianza estorta con la tortura ad un altro accusato, Guglielmo Piazza. Al termine di un processo com plesso e assurdo, il Piazza e il Mora subirono il supplizio così descritto nella Colonna infame: che, messi sur un carro, fossero condotti al luogo del supplizio; tanagliati con ferro rovente, per la strada; tagliata loro la mano destra, davanti alla bottega del Mora; spezzate l'ossa con la rota, e in quella intrecciati vivi, e alzati da terra; dopo sei ore, scannati; bruciati i cadaveri, e le ceneri buttate nel fiume; demolita la casa del Mora; sullo spazio di quella, eretta una colonna che si chiamasse infame; proibito in perpetuo di rifabbricare in quel luogo (capitolo V). Dunque, la descrizione della Milano sconvolta si accende, con l’accenno a Giangiacomo Mora, di risonanze ancora più cupe, ben comprensibili per chi conosca la Storia della colonna infame.
In mezzo a questa... ancora un sentimento: Si torna al cammino di Renzo. Una prima inquadratura, da lontano, fotografa l’affaccendarsi dei monatti che si muovono dalle case ai carri, trasportando malati e cadaveri. Una seconda inquadratura, da vicino, si concentra sulla figura di una donna che scende da una soglia portando tra le braccia una bambina. «Nei Promessi sposi finora si sono incontrate due sole giovani donne: Lucia e Gertrude, entrambe, anche se diversamente, belle» (Getto 1964). La nuova figura femminile, protagonista di un episodio brevissimo ma tra i più famosi del romanzo, condivide alcuni tratti sia con Lucia sia con Gertrude. La bel lezza velata e offuscata, ma non guasta (421) della donna senza nome ricorda infatti la bellezza sbattuta, sfiorita e, direi quasi, scomposta (IX, 170) della monaca di Monza; il riferimento al sangue lombardo (423-24) ricorda la precisazione che l'acconciatura nuziale di Lucia è quella che ancora usano le contadine  nel Milanese (II, 457); inoltre, il dolore contrassegnato da un non so che di pacato e di profondo (426-27) richiama un non so che di minaccioso e di feroce (IX, 187) che traspariva dagli occhi di Gertrude (identica costruzione della frase per due significati opposti). Ancora una volta, dunque, materiali linguistici in parte coincidenti vengono utilizzati dalla voce narrante per costruire ritratti profondamente diversi, capaci però di richiamarsi a distanza, di suggerire una lettura che proceda per incroci e confronti (vedi al capitolo X l'approfondimento Riprese linguistiche nei ritratti dei personaggi). L'episodio, come altri descritti in questo capitolo, non è frutto di in venzione, ma fu ripreso dal Manzoni da un'opera di Federigo Borromeo, il De pestilentia: «Una fanciulla di nove anni era morta davanti agli occhi di sua madre, e questa non volle che fosse portata via dai monatti, ma lei stessa adagió il cadavere sul carro e poi, rivolta ai monatti, disse 'Questa sera porterete via anche me’, e, tornata alla sua stanza, dopo aver contemplato dalle finestre quelle esequie della figlia, poco dopo morì». Ma, come risulta evidente dal confronto tra i due passi, il duplice ritratto iniziale è tutto manzoniano. Si tratta di un brano intenzionalmente lirico, che mostra caratteristiche retoriche e lessicali che il narratore riserva solo ai momenti più solenni del libro. Un primo segnale del linguaggio elevato sono le molte coppie dittologiche (velata e offuscata, 421; molle a un tempo e maestosa, 423; affaticata, ma non cascante, 424). Anche il lessigo è talvolta letterario, aulico: per esempio, l’aggettivo inanimata (439) è tra quelli cari al Manzoni poeta. Un ulteriore conferma della volontà di linguaggio elevato si trova nel passaggio dall'edizione del 1827 a quella del 1840; accanto a interventi ricorrenti nelle abitudini correttorie manzoniane, che rendono la lingua più quotidiana (chiome diventa capelli, 432-33), se ne trova almeno uno che opera in senso contrario, sostituendo una parola comune con una più nobile (spalla diventa omero, 440). Dunque modi del linguaggio scritto o addirittura elevato possono sopravvivere o persino venire inseriti nell'edizione quarantana quando le esigenze artistiche di un particolare episodio lo richiedano. Un'ultima correzione significativa è la sostituzione di pena della ventisettana con passione (422) della quarantana. Il passaggio è così spiegato da Petrocchi (1902): «La passione è più complessa, e comprende tutto l’animo». Ma la nuova scelta implico anche il ricordo evangelico della passione di Cristo, modello supremo di dolore nell'universo cristiano (Gibellini 1978).
Un turpe monatto... patito abbastanza: Dopo il ritratto, l’azione: rifiutando l'aiuto del monatto, la madre dispone Cecilia sul carro e le rivolge un ultimo addio. Renzo, spettatore dell'intera scena, prega (e le sue parole vengono riportate in discorso diretto) perché la speranza cristiana della madre venga esaudita. L'addio e la preghiera sono entrambi segnali dell'importanza dell'episodio nel sistema del romanzo. Infatti: «Tre sono le preghiere personali presenti nei Promessi sposi: quella che pronuncia padre Cristorofo a Pescarenico [capitolo VIII]; quella di Lucia rapita [capito lo XXI], e quella di Renzo di fronte al cadavere di Cecilia» (Pozzi 1989). E soltanto tre sono anche gli addii del Promessi sposi: quello di Lucia al paese (capitolo VIII); quello di Renzo allo stato di Milano dopo avere passato il confine col territorio bergamasco (capitolo XVII), e questo: «L'addio di Lucia è del rassegnato; quello di Renzo è del ribelle. Il terzo addio, a Cecilia, si propone come superiore soluzione» (Gibellini 1978). Insomma, l’episodio di Cecilia rappresenta, nel percorsi di redenzione che Renzo compie attraverso la Milano appestata, una tappa essenziale, perché offre al protagonista il modello di un dolore cristianamente inteso, e mostra, da parte del giovane, l'accettazione di quel modello (la preghiera di Renzo ricalca l’addio della madre, e si apre con la richiesta O Signore! [...] esauditela!, 476). Un nuovo segnale dell'attenzione stilistica riservata dall’autore al brano di Cecilia è la similitutine del fiore reciso dalla falce assieme al fiorellino appena sbocciato (473-75). L'immagine appartiene alla tradizione letteraria, e almeno due passi classici e uno biblico possono avere agito sulla fantasia manzoniana. Un carme del poeta Catullo, vissuto nel I secolo a.C.: cecidit velut prati/ultimi flos, praetereunte postquam/tacitus aratro est, «è caduto come un fiore sul bordo del prato, reciso dopo che l'aratro gli è passato sopra»; un passo del IX libro dell’Εneide: Purpureus veluti ut flos succisus aratro languescit moriens, «come un fiore purpureo, reciso dall'aratro, langue morendo»; alcuni versetti dal libro dei Salmi (102, 15-16): «Come l’erba sono i giorni dell’uomo, come il fiore del campo così egli fiorisce. Lo investe il vento e non esiste più». Nel passaggio dalla prima alla seconda edizione è significativa la sostituzione del soggetto La donna con La madre (458), che intensifica il valore drammatico dell'intero periodo, identificando definitivamente la figura femminile nel suo ruolo materno. 
Riavuto... grande a sinistra: Ecco l'ultimo quadro che si presenta agli occhi di Renzo prima di raggiungere la casa di don Ferrante: una processione di malati condotti al lazzaretto. Gli incontri durante il pellegrinaggio del protagonista attraverso la città sono, fino ad ora (esclusi episodi minori), sei: il cittadino cui Renzo ha domandato la strada; la donna rinchiusa in casa coi bambini; il carro dei morti; il prete che ha indicato a Renzo la giusta direzione; la madre di Cecilia; i malati diretti al lazzaretto. Nel gruppo si alternano figure femminili e maschili, individui singoli e scene collettive, immagini disperate e raccapriccianti e altre dolorose ma accese di speranza cristiana. Nell'insieme sono sfilati in successione, davanti agli occhi di Renzo, campioni delle principali categorie e condizioni umane, fotografate nella situazione d'emergenza della città in balìa del contagio. E durante l'intero tragitto Renzo ha ascoltato (i primi segnali di un nuovo ingresso in scena sono stati sempre auditivi), osservato, compatito, senza mai interrompere il cammino che lo conduce a Lucia. Ora, una prima tappa dell’itinerario è compiuta.
Con una nuova... de' galantuomini: La prima parte del cammino di Renzo si è conclusa, e la meta è stata raggiunta. Avvicinandosi la casa di don Ferrante, al ritmo cadenzato che il passo del protagonista ha mantenuto fin qui, si sostituìsce un ritmo spezzato e affannoso, che riproduce la concitazione del  personaggio all'approssimarsi dell’incontro desiderato (o della notizia temuta). La sintassi si adegua alla nuova situazione emotiva di Renzo, e si organizza in una sequenza di voci verbali al presente indicativo (il giovine prende da quella parte. È nella strada; distingue subito la casa tra l'altre [...]; s'accosta al portone che è chiuso, mette la mano sul martello..., 528 sgg.). Il modulo della serie di verbi che rendono, in frasi brevi, un rapido susseguirsi di azioni ricorre con una certa frequenza nelle sezioni narrative dei Promessi sposi (per esempio, in questo stesso capitolo alle righe 746-51; oppure, spesso, in un capitolo ricco d'azione come l’VIII: vedi nota a 242-299), e Isella (1984) ne indica il modello in una abitudine stilistica tipica del poeta in dialetto milanese Carlo Porta, amico del Manzoni e già segnalato come ispiratore di alcune scelte dei Promessi sposi (vedi le note a I, 452-568 e a II, 429-511): «Questo delle serie verbali di più di tre componenti [...] con effetti perlopiù di modificazione del ritmo (accelerazione o rallentamento) oppure di sottolineatura caricaturale della gestualità del personaggio, è nel Porta uno stilema di frequenza assai alta, un tratto pertinente della sua grammatica poetica» (Isella 1984). Dopo le due figure femminili positive che avevano illuminato il tragitto di Renzo nella prima parte del capitolo (la donna coi bambini e la madre di Cecilia), entrano qui in scena due donne terribili: quella che, con un viso ombroso (536-37), si affaccia alla finestra della casa di don Ferrante, e quella che chiama la folla accusando Renzo. Alla seconda donna in particolare è dedicato un ritratto che ne evidenzia l’aspetto diabolico (Renzo la chiamerà infatti strega bugiarda, 579), e richiama un altro ritratto di vecchio posseduto dal male: il vecchio mal vissuto che, nel capitolo XIII (102 sgg.), ha aizzato la folla contro il protagonista. Con costui la donna descritta qui condivide, oltre al ruolo di fomentatrice dell’ira popolare contro Renzo, gli occhi esaltati (due occhi affossati e infocati, XIII, 102-03; cert'occhi stravolti, XXXIV, 565), la posizione con le braccia alzate (con le mani alzate, XIII, 104; alzando due braccia scarne, XXXIV, 568), la pelle grinzosa (contraendo le grinze a un sogghigno, XIII, 103; due mani grinzoše, XXXIV, 568-69). Le rispondenze non sono casuali: come Renzo aveva, per causa del vecchio, rischiato il linciaggio nel capitolo XIII, così ora corre, ancor più da vicino, lo stesso rischio per causa della vecchia. Un’ultima analogia si crea tra la storia di Renzo e quella della Colonna infame: anche là l’origine della  vicenda è la falsa accusa di una donna che crede di aver visto un untore.
Renzo non istette... braccia alzate: Nel capitolo XIII Renzo si era salvato dal linciaggio grazie alla comparsa di un oggetto capace di attirare su di sé l’attenzione della folla (la scala per raggiungere le finestre del vicario). Anche qui una nuova, improvvisa, apparizione (i carri dei monatti) salva il protagonista, non perché distoglie l'attenzione dei persecutori, ma perché ne suscita la paura. Tra il primo e il secondo oggetto salvifico c'è un crescendo di tragicità, e il fatto che la sopravvivenza venga garantita a Renzo dall'emblema stesso della morte costituisce in fondo un ossimoro, una contraddizione che solo lo sconvolgimento di valori causato dalla pestilenza rende possibile. In entrambi i casi è però simile il senso profondo dell’episodio: che Renzo si sia messo nei guai per imprudenza o per semplice sfortuna, la sua salvezza proviene da circostanze indipendenti da lui, giunge inattesa, dall’alto, come un dono della Provvidenza.
Bravo bravo... abitavano: L'episodio di Renzo sul carro dei monatti è il culmine dei due filoni, tragico e grottesco, che hanno percorso questo capitolo. Si tratta di un «Trionfo della morte» (Goffis 1972) costruito sommando elementi macabri (alcuni monatti sono seduti sui cadaveri) con altri festosi (sui carri si beve, si canta, si lanciano urla trionfali). Sintesi esemplare dei due filoni è l’inno alla peste intonato da uno dei monatti (Viva la morìa, 668). L'elemento caratterizzante dell'intera scena è il sovvertimento della realtà, la creazione di un piccolo universo dove tutto è capovolto, contrario alle at tese, alle abitudini, alle norme della logica e del vivere civile. Un primo rovesciamento sta nella funzione stessa dei monatti, portatori di morte che salvano la vita di Renzo. Non solo: per estrema, macabra ironia uno di loro paragona la protezione dei monatti a quella che i persequitati trovano in chiesa (635-36; si ricordi in proposito che in una vera  chiesa aveva trovato rifugio. Lodovico/fra Cristoforo dopo l'assassinio del rivale, come si racconta nel ca capitolo IV). Anche la prospettiva dei monatti è totalmente rovesciata: considerano Renzo un galantuomo, (655-56) proprio in quanto untore, ma quando ci si rende conto che non ha l'aspetto da untore (m'hai l'aria d'un pover’uomo; ci vuol altri visi a far l'untore, 677-78) o, perlomeno, che si tratta di un untore di poco conto, il rispetto per lui viene gradatamente sostituito da compassione sprezzante (696-97). In questo quadro di generale sovvertimento di valori, resta saldo però il giudizio morale del narratore, che  non trascura di insinuare nel testo,  attraverso la scelta degli aggettivi, la propria prospettiva di lettura degli eventi: a proposito dei monatti, dei loro gesti, delle loro voci, si succedono infatti questi inequivocabili attributi (una vera e propria segnaletica per il lettore): atroce e maledetto (685); bieco e fellonesco (687-88); turpe (709); infernale (709).
Ma cosa non può... scena: Dopo il trionfo blasfemo della morte, tornano in scena, nei pensieri e nelle parole di Renzo, la  Provvidenza e Dio. Infatti il giovane ringrazia la Provvidenza d’essere uscito d’un tal frangente, senza ricever male nè farne (721-22); interpreta come un segno della Provvidenza stessa la fortuna di ritrivarsi nei pressi del lazzaretto; e infine ringrazia i suoi salvatori invocando il nome di Dio (Dio ve ne renda merito, 741-42). Dunque il protagonista non si è lasciato traviare dal vortice delle vicende milanesi, ma al contrario ricolloca, appena gli è possibile farlo, la sua avventura sotto la protezione divina. Il corso di porta orientale (730) è situato «tra l'odierna piazza San Babila e la via Senato» (Bezzola 1961); la precisazione circa venti mesi prima (732) riporta al novembre 1628, per la precisione al giorno 11, festa di san Martino e data dell'ingresso di Renzo in Milano. 
Lungo i due... portico: Il capitolo si chiude sulla soglia del lazzaretto, con Renzo che, dopo aver contemplato la scena esteriore di quel recinto (751), arriva alla porta di quel luogo (789): tale porta sarà varcata solo nel capitolo successivo. «Tra il brulichio degli ammalati in cammino verso il lazzaretto e di quelli che sedevano o giacevano sulle sponde del fossato che lo costeggia [756-57], Manzoni apriva due impressionanti scene di pazzia, una di trista allegrezza [767] e l’altra di furia turbinoso» (Getto 1964). Il quadro che funge da introduzione e anticipazione del lazzaretto è fondato sul contrasto, di cui è emblema la figura dell’ossimoro che descrive sinteticamente l’atmosfera: trista allegrezza (767). Infatti gli uomini ricoverati al lazzaretto offrono uno spettacolo non solo desolato, ma spesso assurdo: la malattia ha reso folli alcuni di loro, e immagini di inspiegabile letizia si alternano a quelle di tragedia. Se sul carro dei monatti la disgrazia si volgeva in allegria festosa e blasfema, qui si trasforma in riso insensato. Ma, anche in questo caso, il protagonista non si lascia catturare dallo spettacolo, e gli epiteti scelti dalla voce narrante per definirli e i poveri malati (colui che canta è un meschino, 774) esprimono anche il punto di vista di Renzo, la sua ormai salda capacità di giudizio.
all'ingrosso: in generale; 
bulletta di sanità: certificato medico, dichiarazione del buono stato di salute di chi voleva entrare in città; 
po'aiutarsi: destreggiarsi; 
malagevole: difficile; 
guardarlo: difenderla (per l’uso di Milano al maschile, vedi la nota a XVI, 451-528); 
disegno: progetto, piano; 
a cui si fosse abbattuto: che avesse incontrato; 
intoppo: ostacolo; 
terrapieno: argine difensivo; 
masserizie: suppellettili; 
verzura: vegetazione; 
passe: appassite.
risicare: rischiare; 
a un di presso: più o meno; 
pianeta: destino negativo, influsso maligno; 
a  seconda;: per il verso giusto.
domestico: disponibile, affabile; 
gli diede nell'occhio: lo  colpì; 
scialacquìo: spreco; 
apparitore: L'impiego speciale degli apparitori era di precedere i carri, avvertendo, col suono d'un campanello, i passeggeri, che si ritirassero (XXXII, 294-97).
punzoni: pugni; 
involtati: avvolti; 
intoppo: ostacolo; 
mira: intenzione; 
farsetto: abito popolare; in questo caso: abito civile, non da ecclesiastico; 
di fatto: in effetti.
baluardo: difesa; 
al buio: all'oscuro, nell'ignoranza; 
s'abbatteva: capitava; 
crociata: crocevia.
vicinato: quartiere; 
invase: saccheggiate da chi approfittava dei disordini per rubare; 
indizio: segnate: 
alla ventura: a caso; 
fare un'angheria: esercitare un sopruso, ordinando il sequestro di una casa senza valide ragioni; 
marciose: purulente, piene di pus: 
strame: paglia che ricopriva il pavimento delle stalle; 
ammorbato: infetto; 
rammarichìo: lamento; 
frenetici: persone in delirio; 
preci: preghiere.
concorso: affluenza; 
per avventura: casualmente; 
qualificati: di alto rango; 
cappa: lungo mantello; 
dismessa: abbandonata; 
sorte: tipo, genere;
agio: facilità di azione; 
succinti e ristretti: vestiti il meno possibile, negletta: trascurata; 
costumavan di: erano abituati a; 
trascuranza: trascuratezza; 
invecchiato: prolungato; 
d'argento vivo: mercurio; 
inciampi: ostacoli; 
affatto: completamente.
pigionali: abitanti delle case.
iscansarli: evitarli; 
convoglio: fila di carri; 
passione: dolore; 
languor: debolezza;
molle: dolce; 
stracco: fiaccato, indebolito; 
ammortito: addormentato; 
in collo: tra le braccia; 
accomodata: acconciata, nei capelli e negli abiti; 
gravezza: peso; 
fatto fede: testimoniato.
soggiogato: dominato; 
in boccia: appena sbocciato.
insensati: imbambolati, privi di volontà; 
senza sentimento: priva di coscienza.
meschine: misere, 
martello: battente; 
polizza: biglietto; 
picchio: colpo.
ombroso: sospettoso; 
nuova: notizia; 
rattenendo: trattenendo.
partito: scelta; 
sbrigarsi: liberarsi; 
urtone: spintone; 
nocchiuto: nodoso, con le nocche in vista; 
cangiò: cambiò, trasformò; 
cagnesco: minaccioso, 
a' suoi giorni: in vita sua; 
titubanti: esitanti; 
spiritati: esaltati.
trincando: bevendo, 
treno: convoglio, gruppo di carri; 
lasciando: smettendo; 
fece le viste: mostrò, finse; 
gualchiere: macchine azionate dalla forza dell'acqua che servivano a pestare le stoffe dando loro consistenza; i calcagni della folla in fuga evocano a Renzo gli ingranaggi, dal rapido movimento, di tali macchine; 
procelloso: fragoroso; 
morìa: epidemia.
fellonesco: scellerato.
gli fece fare il mulinello: lo fece roteare; 
lastre: lastricato, strada; 
venire in acconcio: tornare utile; 
sdrucciolar: scivolare; 
in malizia: in sospetto; 
studiare: impegnarsi, darsi da fare; 
l'ebbe per: lo considerò;
tratto: segno; 
spianti: distruggi, mandi in rovina.
in compagnie: in gruppi; 
stupidi: instupiditi; 
dava nelle smanie: delirava; 
frenetico: un uomo in preda al delirio; 
a bisdosso: senza sella; 
la cacciava in furia: la sollecitava a muoversi.