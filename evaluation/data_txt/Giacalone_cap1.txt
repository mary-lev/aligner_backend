Quel ramo del lago di Como...: Questa descrizione, minuta e precisa nei particolari topografici, introduce alla conoscenza dei luoghi, in cui si svolgeranno le vicende del romanzo, e dei personaggi, che per primi appariranno. Il M., rievocando la storia drammatica del suo popolo sotto la dominazione spagnola, rivive liricamente, nostalgicamente, il paesaggio mite e dolce della sua Lombardia. Quel ramo del lago di Como e quelle catene non interrotte di monti, infatti saranno sempre presenti nella sua fantasia, come paesaggio lirico della sua anima. Tutto il dramma dei suoi personaggi si riflette di volta in volta nella luce e nel tono di quel paesaggio. La descrizione di questo si svolge in due tempi; nel primo il M. ci presenta in un tono idillico-descrittivo, in una prosa meditata e sliricizzata, lo sfondo e il paesaggio geografico, ancora inanimato di Lecco. È come l’aprirsi di una scena; dapprima sembra mera descrizione topografica, paesaggio-natura; poi man mano si anima, esso stesso si vivifica, acquistando un tono, una fisionomia umana, riflettendo la tranquillità e la vita idillica di Don Abbondio. Anche il ritmo descrittivo e analitico della prosa sottolinea questo progressivo liricizzarsi del paesaggio, la cui evocazione nostalgica è sottintesa, ma non annullata (vien, quasi a un tratto, a restringersi, e a prender corso e figura di fiume). Si direbbe che il M. sia un abile regista che faccia una lunga e minuta carrellata su quel paesaggio, quasi per vivificarlo ed animarlo ai suoi occhi e al suo cuore. Pertanto la descrizione topografica man mano diventa sempre più viva e idillica, in un secondo tempo.
che volge: Indubbiamente un raffronto con la stessa descrizione, nel romanzo Fermo e Lucia, metterebbe meglio in luce questo valore sentimentale e nostalgico, che pur è al fondo spirituale di essa, infatti alla fine di quella il M. aggiungeva «La giacitura della riviera, i contorni, e le viste lontane, tutto concorre a renderlo un paese che chiamerei uno dei più belli del mondo, se avendovi passata una gran parte della infanzia e della puerizia, e le vacanze autunnali della prima giovinezza, non riflettessi che è impossibile dare un giudizio spassionato dei paesi a cui sono associate le memorie di quegli anni.» La regione in cui il M. villeggiò da ragazzo era al Caleotto, presso Pescarenico. Due ragioni, quindi, lo spinsero ad insistere sui particolari descrittivi; l’amore del vero, da lui perseguito ad ogni costo; e il sentimento nostalgico dell’infanzia. Nella prima edizione i particolari descrittivi erano ancora più minuti ed analitici, ed anche più legati ai ricordi giovanili; e questa pagina, invece di essere un paesaggio introduttivo del romanzo e di Don Abbondio, era quasi la testimonianza di un grato ricordo dei luoghi della sua puerizia. Nei Promessi Sposi la pagina ha superato, pur sottintendendolo, questo carattere nostalgico di memoria, ed è più sciolta, più distaccata dall’animo del poeta, e quindi, più legata allo spirito del personaggio che per primo appare in scena. Infatti sembra quasi sottolineare la pace idillica in cui vive idealmente l’anima di Don Abbondio. In questa prima parte l’animus che ispira il paesaggio non può essere ancora lirico; è come un accordo di elementi e di motivi, che ancora non danno vera musica, ma la preparano gradualmente, pian piano, quando la pagina descrittiva prende un’animazione più poetica, ed allora «scompare il geografo e si rivela l’artista.» La poesia di tutto il brano, pertanto, non è frammentaria, perché la prima parte è preludio della seconda; e tutte e due le scene sono momenti diversi di una stessa intuizione poetica. C’è, infatti, una gradualità di passaggi e una continuità di tensione narrativa, che trascrivono l’ispirazione predominante dell’artista, che attraverso il paesaggio mira al personaggio.
quel borgo...: È la prima battuta ironica, in verità un po’ superficiale, che il M. vuol sottolineare come preparazione della sua satira al governo spagnolo del 600 in Lombardia, i cui soldati offendevano con le loro prepotenze e i loro abusi l’onore familiare (insegnavan la modestia alle fanciulle e alle donne del paese) e rubavano i frutti del lavoro dei campi (non mancavan di alleggerire a’ contadini le fatiche della vendemmia). Questo motivo, qui appena accennato, costituirà uno degli elementi più vivi della morale manzoniana, che distingue gli uomini in oppressori ed oppressi, gli uni violatori di ogni norma morale e di ogni giustizia, gli altri vittime innocenti che sperano soltanto nell’aiuto di Dio. In tal senso la trama storica del romanzo presuppone questo spirito morale della religiosità manzoniana. 
qualcosa nuovi: Nuovi in qualcosa.
campeggia: Risalta.
si scorcia: Si vede di scorcio.
Dove un pezzo... vedute: Il lungo periodo conclude in un ritmo ascendente, ma sempre dominato, quella gioia tutta interiore con cui il M. ha gustato tutto quel paesaggio nei minimi particolari e nei più salienti aspetti pittorici. Non si tratta più di mera descrizione del vero, ma di una evocazione contemplativa e idilliaca dello stesso paesaggio, ora ridimensionato in un’atmosfera sospesa, quasi evasiva, in cui il silenzio vasto e infinito sembra la nota essenziale di quella solitudine senza tempo; le immagini stesse, rincorrendosi Runa dopo l’altra, ci danno l’impressione di uno spettacolo, che continuamente muta, si anima e si arricchisce della vita affettiva del suo creatore o spettatore (il luogo stesso da dove contemplate que’ vari spettacoli, vi fa spettacolo da ogni parte), al punto da raggiungere una sinfonia di toni e di colori (e l’ameno... di quelle falde tempera gradevolmente il selvaggio, e orna vie più il magnifico dell’altre vedute). Questo tono lirico alto e suggestivo serve come prospettiva di primo piano ad introdurre una delle più prosaiche figure del romanzo, Don Abbondio. 
Per una... bel bello: È questo uno dei primi saggi dello stile manzoniano: introdurre il personaggio attraverso il paesaggio, facendolo quasi nascere in armonia, ed insieme in contrasto, con esso. Qui alla lentezza descrittiva e idilliaca del paesaggio corrisponde in armonia la movenza tranquilla, lenta, pacifica del personaggio, di cui tra poco il M. chiarirà l’animo. Ma l’idillio, la pace, la tranquillità, l’incanto della solitudine prima di essere i caratteri del personaggio sono, in tono più alto e solenne, nell’atmosfera di quel paesaggio. Don Abbondio e la stradicciola altro non sono che note in primo piano di tutta quella sinfonia di cose e di natura e di esseri viventi, di cui quel paesaggio si anima. 
sulla sera... 1628: Molti commentatori han voluto scorgere dell’ironia in questo racconto tra la data storica solenne e precisa e un fatto così insignificante, come la passeggiata del povero curato, peraltro abitudinaria; ma ci pare alquanto ingiustificata almeno per ora. Preferiremmo, invece, notare che tale precisione nasce dal consueto amore del vero storico del M. ed anche dal suo atteggiamento estetico e morale, che gli fa vedere la storia degli umili, come punto di riferimento e di giudizio per la storia più complessa del seicento lombardo-spagnolo. Il Belloni, infatti, precisa che «il M. ebbe presente il calendario dell’epoca sia per i giorni del mese sia per quelli della settimana: infatti egli dové sapere che il 7 novembre 1628 fu un mercoledì, come risulta dalla successione cronologica.» 
Abbondio: Significativa e felice fu la scelta del nome del nostro curato, che per primo appare in scena in una situazione, che diventerà drammatica; infatti il M. si ispirò nella scelta a S. Abbondio, protettore di Como, per dare al personaggio non solo una tinta di «colore locale», ma anche un certo gusto popolare. Di lui non d dice né il casato né il nome, per quel senso di discrezione di cui il poeta ha rivestito molti personaggi di quell’epoca. 
Diceva... porpora: Comincia qui la presentazione psicologica di Don Abbondio che entra in scena con tutte le sue abitudini esteriori (buttando con un piede verso il muro i ciottoli che facevano inciampo nel sentiero) (chiudeva il breviario) (guardando a terra) che rivelano il suo carattere tranquillo e idillico, ozioso e indifferente a quel suggestivo paesaggio, che lo circonda di una pace e di un silenzio di cui egli vive la serenità, ma di cui non sa gustare tutta la bellezza interiore e religiosa. Il ritratto di Don Abbondio non è limitato, però, a queste prime linee chiare e ben definite; il M. lo completerà man mano che si svolge l’azione del romanzo, in cui il curato avrà primi e secondi piani, a seconda del tono narrativo determinato dal poeta. Ci sarà, quindi, una presentazione psicologica, una presentazione storica, una presentazione tonale-narrativa, secondo le necessità tonali dell’azione viva del romanzo. Qui al poeta interessa presentare il personaggio più tipico della paura, in una situazione drammatica, per ricavare il massimo effetto tonale della comicità, e, nello stesso tempo, per dare al lettore mi chiaro esempio delle sopraffazioni e delle violenze morali e materiali, che avvenivano durante il seicento lombardo. Da una parte gli umili e dall’altra i potenti, da una parte chi fa il torto e dall’altra chi lo soffre: questa era, secondo il M., la concezione pessimistica della storia e della vita; ed egli seguiva la sua poetica, sin dall’inizio del romanzo. La capacità narrativa del M. qui si rivela già matura in quel rappresentare il personaggio colto, a sua insaputa, e spiato nei suoi gesti più spontanei, senza che nessuno lo guardi. Don Abbondio avrà sempre due facce: quella vera e naturale, e quella che dovrà per forza presentare agli altri. 
cura: Sede del curato.
I muri... purgatorio: Anche questa parentesi descrittiva-umoristica della cappelletta, all’incrocio delle due strade, ha una sua maliziosa funzione nell’arte narrativa del M., non tanto per quel sorriso indulgente con cui l’uomo colto giudica il contenuto di quella pittura (certe figure lunghe, serpeggianti, che finivano in punta) rudimentale e l’ingenuità degli abitanti del vicinato ai quali quelle volevan dire fiamme ed anime del purgatorio, quanto per un bisogno, ancor più suggestivo, di inquadratura scenica per quel che tra poco accadrà al povero curato. Del resto quei due bravi, uno a cavalcioni sul muro basso, con una gamba spenzolata al di fuori, e l’altro piede posato sul terreno della strada, e il compagno in piedi con le braccia incrociate sul petto, rappresentano pur essi una specie di continuità del quadro del tabernacolo, infatti la paurosa fantasia di Don Abbondio li individua subito per gente di malaffare, come la ingenua credulità degli abitanti prendeva certe figure del tabernacolo per anime del purgatorio. Il M. maliziosamente seppe collocare sullo stesso piano visivo e psicologico tabernacolo e bravi.    
ciuffo: Il ciuffo è come il distintivo di quei delinquenti, non soltanto perché completa quel ritratto fisico di ribaldi e di indolenti guappi, ma anche perché l’ironia manzoniana si sofferma sempre su questo particolare nel citare le leggi contro di essi e nell’incontro col dottor Azzeccagarbugli. 
due lunghi... bravi: Tutto questo periodo, in cui il M. ha riprodotto in tutti i particolari più appariscenti e terrorizzanti (mustacchi arricciati in punta - due pistole - un corno ripieno di polvere - un manico di coltellaccio che spuntava fuori - uno spadone), non vuol soltanto essere una stampa seicentesca quanto più possibile vera e reale, secondo la poetica manzoniana; piuttosto offre il destro al poeta di presentare, anche attraverso simili scene, la vanità spettacolare e la vuota baldanza di certi ribaldi di quel secolo barocco e vano, di cui egli vuol tracciare la storia morale. Il M. ha stilizzato sapientemente tutto il passo con un crescendo di tinte psicologiche, che si conclude nella parola «bravi» per far pregustare al lettore il brivido di paura che coglierà il povero curato, il quale, da ingenuo e pauroso, dinanzi a tutta quella messinscena terrorizzante crederà vere le minacce dei bravi, come quegli ingenui contadini credevano le figure del tabernacolo anime del purgatorio. Don Abbondio in fatto di paura ha una grande fantasia e non solo crede realmente alla scenografia dei bravi, ma immagina anche chissà quali pericoli reconditi, oltre quelli così baroccamente manifesti. 
pienamente... da ognuno: La citazione di queste gride autentiche, che qui il M. riporta quasi per intero, obbedisce anzitutto a quel criterio del vero storico che anima ogni narrazione manzoniana, ma qui serve anche ad interrompere gli effetti immediati e la reazione della paura di don Abbondio. Alcuni critici hanno giustamente lamentato che le digressioni son troppo lunghe, eppure il M. è riuscito anche in queste digressioni a raggiungere effetti efficacissimi dal punto di vista della sua ironia mettendo in luce in un crescendo. canzonatorio, degustato attraverso un certo linguaggio barocco e diplomatico (dichiara - definisce - fargli spalla e favore), l’impotenza di quel governo spagnolo, che in quelle gride quanto più minaccioso voleva essere, tanto più risultava incapace; tant’è vero che le varie gride, nell’ironia amara delle date, sottolineano che la stirpe dei bravi era sempre in aumento ed impunita. La satira manzoniana a quel secolo di violenza e di corruzione, però qui ha preso troppo a lungo la mano allo scrittore, e la materia storica rimane in tono troppo scopertamente intellettualistico. 
l'Illustrissimo... Cordova: La satira del M. si fa più amara con i personaggi d’autorità, di cui si diverte a mettere in luce ridicola il gran numero di titoli vani e pomposi; qui l’ironia è ancor più forte per l’accostamento che fa lo scrittore tra questo potente spagnolo e il richiamo alla passeggiata di Don Abbondio. 
Che i due... era llui: Riprende ora il miglior tono narrativo col consueto umorismo (l’aspettato era lui). La scena ora si anima, si chiarifica, si definisce. La stampa secentesca diventa un momento di vita reale di quel secolo, in tutta la sua amara verità. Ora ci accorgiamo che la digressione sulle gride (bandi) ha una ragion d’essere in quanto dà un ampio commento sul significato dei bravi e, sospendendo la trama narrativa, aumenta la carica emotiva di quell’incontro. 
Egli, tenendosi... leggìo: Il M. fu un perfetto narratore di emozioni che si manifestano in una mimica tutta esteriore. Qui il sistema razionale di Don Abbondio si mette in funzione; la paura dirige ogni sua azione, ogni suo movimento ed ogni suo pensiero. Prima cerca di dissimulare (mise l’indice e il medio della mano sinistra nel collare, come per raccomodarlo) la sua sorpresa, guardando con la coda dell'occhio se qualcuno arrivasse, poi sentendosi sempre più solo e perduto, affronta il pericolo, preparando un sorriso. Ma quel breviario che rimane spalancato nelle mani, come sur un leggìo, ci dà la misura mimica di tutta la sua carica interiore di paura. Ogni particolare psicologico è studiato ed analizzato con finezza umoristica, e la tensione drammatica dell’incontro si ridimensiona nel tono medio dell’ironia narrativa. Anche Don Abbondio qui è attore-dissimulatore della sua paura, in quell'avanzarsi tenendosi sempre il breviario aperto, come se leggesse; come i bravi cercano di recitare la loro parte, pomposamente minacciosa, di ribaldi. Il M. ci prende gusto, partecipando, pure lui, alla carica emotiva, nel gioco del dialogo interiore del curato, con tre risposte desolanti (nessuno) e col testimonio consolante della coscienza, che mette ancor meglio in luce la vigliaccheria morale del personaggio. Felicissima l’apertura del dialogo, la cui carica emotiva è stata già preparata da tutto quel sotto-dialogo interiore e mimetico, già accennato. La risposta di Don Abbondio (Cosa comanda?) non poteva essere più concisa e servile, più coerente alla sua psicologia di pauroso, ma non esclude un estremo tentativo di difesa e di distacco nei riguardi dei bravi. Ogni parola e ogni azione di Don Abbondio è ora studiata, filtrata dalla sua coscienza emozionata, in cerca di salvezza. Non è un fantoccio, che ha perso il controllo di se stesso, ma sempre un uomo con la sua carica umana di prudenza e di paura, che cerca di evitare ogni ostacolo che turbi la sua vita tranquilla e la sua pace. Non è esatto però insistere troppo sulla psicologia del personaggio singolo; quel che conta di più è tener presente l’armonia dei toni narrativi e del linguaggio che il poeta vuol realizzare; in tal senso i vari personaggi altro non sono che momenti ed elementi della personalità umana del M., il quale varia i toni della narrazione, servendosi di determinate situazioni e personaggi diversi. 
lei ha intenzione... ribalderia: Don Abbondio, cedendo al primo attacco, si è messo dalla parte del torto, ha fatto, senza volerlo, lega coi violenti ed i ribaldi. Il M. umoristicamente inverte le parti, attribuendogli quasi meriti di ribaldo, almeno agli occhi del bravo. 
Cioè... faccende: Non guardate troppo il personaggio; cercate, invece di comprendere la mirabile arte di caricaturista che qui ha raggiunto il M., nel cogliere pose, gesti, brevi frasi (cioè - lor signori son uomini di mondo), illuminandolo di una potente carica psicologica ed emotiva, con effetti narrativamente felici. Don Abbondio vuole scagionarsi da qualsiasi responsabilità, dibattendosi tra la paura ed il suo dovere di parroco, non dimenticando neanche qualche frase diplomatica verso i ribaldi e facendosi sempre più piccolo e umile verso di loro (il povero curato non c’entra). 
fanno... comune: Osservate, ora, il linguaggio che usa il M. (fanno i loro pasticci tra loro) (noi siamo i servitori del comune), e vi renderete conto quale importanza abbia avuto per lui lo studio di una nuova lingua narrativa, al di fuori di ogni altra tradizione letteraria. La lingua del M. riflette l’anima e le situazioni dei vari personaggi, nasce con gli stessi personaggi, e varia momento per momento; non rispetta tradizioni letterarie, bensì la vita e l’azione del romanzo. Qui dalle parole spezzate, incerte, ripetute si sente già la stizza impotente, la carica emotiva del povero curato. E la psicologia ha creato un linguaggio adatto per lui in quella circostanza. 
galantuomini: Galantuomini è una parola assai significativa per la qualifica che i bravi in quella circostanza meriterebbero; ma il M. ci ha già abituati a questa ironia quando ha fatto dire a Don Abbondio «ma lor signori son troppo giusti, troppo ragionevoli...» Deliziosa anche è l’abilità dialogica del M. che accoppia due bravi, l’uno diplomatico e convincente, e l’altro minaccioso e violento, i quali, in fondo, si aiutano vicendevolmente per raggiungere il medesimo scopo, che è quello di impedire al curato di far quel tale matrimonio. La collaborazione dei due bravi, cosi ben armonizzati, fa sentire ancor più isolato e imbarazzato il curato, il quale si era chiuso sempre più nella torre del suo egoismo, con un linguaggio che ne tradisce la grettezza meschina, anche agli occhi dei ribaldi {se la cosa dipendesse da me... vedon bene che a me non me ne vien nulla in tasca). 
don Rodrigo... lampo: Quel nome di Don Rodrigo, pronunziato in quel momento a conclusione e chiarimento delle minacce, non poteva non provocare da parte di Don Abbondio che un grande inchino, come conferma del suo cedimento e della sua obbedienza. La carica emotiva si concentra tutta qui, in queste linee taglienti, luminose, rapide, che non lasciano alcuna via di scampo e di equivoco. Qui Don Abbondio ha veramente perso del tutto il controllo di se stesso, è diventato un fantoccio nelle mani dei bravi. Il dialogo successivo non aggiunge nulla, serve, semmai, a smorzare questa carica troppo intensa umoristicamente. Ma è anche vero che la caricatura dal comico man mano passa al patetico, fino a raggiungere un tono drammatico nell’animo del povero curato. Gli è che il M., sempre illuminato dalla sua luce religiosa, dopo aver umiliato il suo personaggio fino a fargli perdere il controllo e la sua umanità, lo vuole riportare al suo livello morale di uomo ridimensionando nella sua coscienza tutta quella scena caricaturale in dramma morale e pathos umano. 
Il povero... vivere: Questo è il segno della grande poesia comica: mantenersi sempre nei limiti umani; anche l’uomo più degno della caricatura deve avere la sua qualità morale, e qui Don Abbondio che rimane a bocca aperta come incantato non ci pare più personaggio ridicolo, bensì commosso e patetico. Il M. non ha spinto più oltre lo spasso della sua caricatura, ed ha saputo ritrovare l’uomo nella sua miseria e nella sua solitudine indifesa ed offesa. Perciò interrompe la narrazione, onde pausare il ritmo drammatico della situazione e ridimensionare la figura del curato nella storia tragica di quel secolo di violenza e di soprusi. 
Don Abbondio... leone: Qui comincia la nuova presentazione, quella storica di Don Abbondio, in rapporto all'ambiente morale e sociale dei suoi tempi, dominati dal l’ingiustizia e dalla forza. Ora il medesimo personaggio, che nella prima parte era stato oggetto di una caricatura, anche mimicamente studiata fin nei particolari psicologici e linguistici, diventa, quasi immediatamente, un oggetto di alta e pessimistica riflessione. Da ora in poi noi rideremo sempre meno di Don Abbondio, perché lo consideriamo anche una vittima sventurata di una società sciagurata e dimentica delle leggi umane e divine. Solo ora ci accorgiamo che il M. attraverso Don Abbondio vuol presentarci le varie facce negative e tragiche di un secolo disumano e spietato. Il povero curato altro non sarà che un pretesto perché il M. possa fare dell’ironia e dell’umorismo su quella civiltà spagnolo-lombarda. Nessun personaggio, come Don Abbondio, vittima indifesa di tutti gli orrori di quel secolo di violenza e d’ingiustizie, avrebbe potuto offrire al M. le varie prospettive di quella civiltà di cui quel pavido subiva tutti i soprusi, da parte di Don Rodrigo come da parte di Renzo, da parte dell’Innominato, come da parte del Cardinale, che era santo per tutti, ma torturatore della sua coscienza. 
Non già che... private: Questa digressione storica e morale in cui M. descrive la compagine sociale dei tristi tempi di Don Abbondio ha una ragione ben determinata nella poetica manzoniana, la quale fonda sulla storia le premesse psicologiche e umane di tutta la trama del suo romanzo e delle persecuzioni dei due protagonisti. Il romanzo vuole essere nella mente del M. un panorama, e una condanna insieme, della società lombardo-spagnola del '600. Per lui «tutti i grandi momenti della poesia si fondano su avvenimenti dati dalla storia, ovvero, che fa lo stesso, da quella che in un certo momento fu considerata storia.» Ed egli, fedele ai suoi princìpi estetici della Lettre allo Chauvet e della Lettera sul romanticismo, si era ritirato nella villa di Brusuglio, portando con sé da Milano la Storia del Ripamonti, l’Economia e statistica del Gioia (in cui si trovano le gride citate contro i bravi e altri decreti annonari di quei tempi), Le Storie del Verri, del Capriota, del Somaglia, le Antichità di Milano del Morigi, le Memorie di Monza del Frisi. Nel 1821 egli aveva già un’idea della tragedia del popolo lombardo sotto l’inetto dominio degli Spagnoli e scrive al Fauriel «le memorie che ci restano di questa epoca presentano e fanno supporre una situazione della società molto straordinaria. Il governo più arbitrario, combinato con l’anarchia feudale e l’anarchia popolare; una legislazione che fa stupire, per ciò che prescrive e per ciò che fa indovinare o che racconta; un’ignoranza profonda, feroce e pretenziosa; delle classi con interessi e massime opposte... e infine una peste che ha posto in atto la scelleratezza più consumata e vergognosa, i pregiudizi più assurdi e le virtù più commoventi.» Questa lettera, che acquista nella pagina del romanzo uno stile più artisticamente felice e drammatico, dimostra l’interesse morale che il M. aveva per quell’età, e quindi la vera ragione della scelta di quella storia, per il fatto che in quell’età di ingiustizie e di criminalità risaltava meglio l’edificazione religiosa, che gli stava a cuore. 
Le leggi... resistere: Il M. non vuol far la storia per la storia, ma vuole ridimensionare la psicologia, la morale, l’onestà, le virtù e le debolezze dei suoi personaggi attraverso quella storia, in cui da una parte c’è chi fa il torto e dall’altra chi lo soffre. La storia per lui fu il metro morale, secondo cui egli giudicava i personaggi potenti ed umili di quei tempi. Senza quello sfondo grandioso della più vasta storia di un intero popolo oppresso e umiliato, l’umile storia dei suoi poveri tribolati, Lucia, Renzo, Don Abbondio, Fra’ Cristoforo, non avrebbe avuto quella prospettiva morale che invece ha. Questa è la ragione estetica che fa continuamente intervenire il M. nella narrazione del suo romanzo; ed il suo intervento, che, apparentemente, crea una digressione, in realtà serve ad allargare l’interesse della sua narrazione e del suo umorismo. Nessuno penserà che questa pagina sia soltanto storia; si tratta di una digressione che rivela una fantasia e una logica armonica e tagliente, una sintesi del pessimismo manzoniano, sereno, illuminato, ma ciò nonostante amaro e tragico. Vi è riassunta in una sintesi rapida, con tinte fosche e rapide, tutta la tragedia di un popolo senza guida e senza morale. Da tutta questa pagina il M. appare come turbato e angosciato per la gravità di quelle condizioni sociali e civili; e vengon fuori frasi nette e decise (la forza legale non proteggeva l'uomo tranquillo) (le leggi diluviavano) (le gride non servivano ad altro che ad attestare l’impotenza dei loro autori) (l’impunità era organizzata), in cui si sofferma l’amarezza del poeta e del moralista per tanta iniquità. La ragione estetica, poi, da cui nasce la pagina è quella di preparare una nuova dimensione tonale dopo le pagine umoristiche e pausare quella tensione comica e caricaturale. Dopo questa pagina la figura di don Abbondio non sarà risparmiata, ma sarà sempre più simpatica al lettore, e troverà una certa comprensione e un sorriso indulgente nell’animo di tutti. Don Abbondio s’illuminerà come di una luce nuova, che psicologicamente lo giustifica. 
Il nostro Abbondio... ferro: Dalla descrizione delle condizioni storiche il M. passa subito alla nuova presentazione retrospettiva di Don Abbondio per creare una maggiore animazione e una concreta vitalità del personaggio in rapporto ai suoi tristi tempi. La società agisce sempre sulla morale del curato, in un rapporto di vasi di ferro e vaso di terra cotta, per cui egli subisce sempre la forza e la violenza degli altri. Come vaso di terra cotta egli è costretto a rompersi in mezzo a vasi di ferro. L’ironia del M. riprende ancora spietata, nonostante egli premetta un affettuoso e familiare «il nostro Abbondio.» La tristizia dei tempi non giustifica la paura di Don Abbondio, ma aumenta nel lettore la tensione psicologica del nuovo ridimensionamento storico-morale del personaggio. Il ritratto che ora il M. ci dà di Don Abbondio è più logico e razionale è fondato su di un sistema metodico e abitudinario della difensiva e della neutralità disarmata ad ogni costo; la prosa del M. diventa implacabile e tagliente nella sua logica stringente e polemica. Il che tradisce anche il giudizio morale del poeta verso la sua creatura. Il fatto che il M. insista sulla scelta da parte del povero uomo «ai nobili fini del ministero» «e mettersi in una classe riverita e forte» tradisce una punta polemica generica. Ma serve anche ad allargare la sua ironia, perché, nonostante tutto, Don Abbondio non era mica tanto tranquillo e tanto difeso da quella classe riverita e forte. La parola discrezione, qui usata in senso guicciardiniano, significa discernimento. 
Aveva quindi... burrasche: Don Abbondio è tutto ritratto in questa pagina chiara e sintetica, logica e tagliente; quello che ha fatto, quello che fa e quello che farà in seguito, obbedirà in modo coerente e impeccabile a questa logica ed a questo sistema di vita. Vi è come la carica di tutte le sue reazioni e di tutte le sue azioni; non ci sarà mai per lui una mossa o una parola, che non sia prevista in questa sua logica del particolare e della paura. Da ora in poi potranno cambiare le circostanze e le situazioni ma Don Abbondio agirà, parlerà, soffrirà, sempre allo stesso modo e per i medesimi impulsi. Le stesse frasi acuminate (neutralità disarmata) (ceder) (scansar tutti i contrasti) tradiscono nello scrittore questa intenzione di caricatura studiata e meditata nei minimi particolari psicologici e logici. Dal punto di vista della coerenza e dell’unità il M. non riuscì a creare un carattere e un ritratto così perfetto e felice, come questo di Don Abbondio. La linea stessa della sua parola sembra decisa, quasi spietata, nel mettere a nudo l’anima del curato, fino alle conseguenze più deteriori della sua paura, tant’è vero che quando due contendevano e lui era costretto a prender parte, stava sempre col più forte, «procurando di far vedere all'altro ch'egli non gli era volontariamente nemico: pareva che gli dicesse: ma perché non avete saputo esser voi il più forte? ch'io mi sarei messo dalla vostra parte.» Il M. sa cogliere tutti gli effetti, anche i più assurdi e i più imprevedibili, della sua caricatura; pur di dare coerenza alla logica del suo personaggio, arriva perfino ad intuire in lui una certa astuzia sottile e intelligente sempre a servizio della sua paura, in quella mimica di inchini e sommissioni, che costringeva anche i più sdegnosi e burberi a fargli un sorriso quando lo incontravano per la strada. Perciò Don Abbondio è visto ad un tempo come uomo prudente e saggio, che si adatta alle circostanze e subisce la forza, come legge universale della vita senza pretendere di mutarla: ma anche come risoluzione goffa in compromesso tra chi fa il torto e chi lo soffre. Il M. aveva sofferto questo dramma di vita nel personaggio di Adelchi, che muore deluso senza risolvere il dissidio del vivere in un mondo dominato soltanto dalla forza, che si fa chiamare diritto. Ora riprende questo stesso tema centrale della sua morale e lo risolve non come pessimistica rinunzia della vita, ma accettazione del vivere, sia pure nel compromesso. E Don Abbondio rappresenta, appunto, questa dimensione morale del compromesso in ogni dramma della vita, del compromesso ad ogni costo, anche se rasenta la caricatura, la goffaggine, il ridicolo. Ma pur dietro quella maschera della prudenza c’è tanto dolore, tanta sofferenza e tanta pietà. Perciò nonostante la sua paura, anche Don Abbondio è un personaggio umano e religioso, a suo modo. 
Non è però... ministero: Continua l’ironia manzoniana nel completare questo ritratto di Don Abbondio in chiave domestica e privata. Quello del curato è un sistema razionale di difesa ad ogni costo del proprio particulare; non un egoismo istintivo e brutale, ma un vero sistema difensivo come modo di pensare e di vivere in perfetta tranquillità. Si tratta in realtà di un vero dramma morale, determinato sia dal temperamento timido (non era nato con un cuor di leone), sia dalle circostanze tragiche di quella società dominata dalla violenza; ma soprattutto dalla sua ostinata volontà di voler vivere tranquillo e senza scosse in un mondo di prevaricatori e di assassini. C’è, quindi, nel suo sistema una maschera esteriore, anche gioviale, che riesce a far sorridere anche i più burberi, pur di tirare a campa’, ed una vita privata senza maschera, che gli permette di scaricare il fiele che ha in corpo, e sfogarsi con quelli che sono vicino a lui, incapaci di far male. Qui si rivela la sua vera debolezza e la sua vigliaccheria, per cui si cavava la voglia di essere un po’ fantastico, e di gridare a torto, quando aveva la certezza di trovarsi dinanzi a gente più debole di lui. Il suo sistema, però, si rivela coerente anche nella vita privata e perfino nei giudizi che osa dare sui confratelli che, a loro rischio, prendevan le parti d’un debole oppresso contro un soverchiatore. Questa audacia per lui era oggetto di critiche severe, un voler comprarsi gl’impicci a contanti, perché tanto più metteva a nudo la sua paura e il suo sistema difensivo. Idealmente il M. vuole accostare il suo comportamento con quello eroico e altruistico di padre Cristoforo, che ancora non compare in scena. Infatti Don Abbondio per il M. rappresenta la chiesa burocratica, Padre Cristoforo la chiesa militante, che soffre combatte e prega per i suoi fedeli. E giustamente l’autore non farà mai incontrare questi due religiosi, onde evitare il naturale contrasto morale; ma idealmente egli già ha fatto questo accostamento in questo generico giudizio che Don Abbondio dà su questi religiosi che lottano e soffrono per gli sventurati ed i perseguitati. La stizza di Don Abbondio proprio contro i più deboli (Renzo, Perpetua) e le prediche contro i religiosi preoccupati delle cause giuste (padre Cristoforo) completano questo ritratto morale-psicologico di un uomo che ha elevato la paura e la prudenza a sistema di vita per sé e per tutti, tant’è vero che egli diceva che «ad un galantuomo, il quale badi a sé, e stia ne’ suoi panni, non accadon mai brutti incontri.» I fatti, però, e rincontro dei bravi hanno dimostrato che il suo sistema non era poi tanto valido neanche per lui. Da qui la carica ironica e caricaturale, che vien fuori da tutto questo ritratto interiore di Don Abbondio. Infatti il M., dopo questa descrizione, riprende felicemente il discorso, interrotto, sulla paura e lo stato d’animo del povero curato dopo quel brutto incontro. 
Pensino... parolacce: Il M. d piglia gusto a narrare adesso, dopo quella premessa, l’ansia e la paura in atto del povero curato; e giuoca anche col linguaggio (visacci, parolacce, minacce, minacciare), per rendere meglio l’impressione e la carica di preoccupazioni, che ora lo affliggeranno. Infatti la paura di Don Abbondio cresce man mano che i bravi si allontanano da lui, perché, adesso, le conseguenze di quello stato d’animo sono ingrandite dalla sua fantasia di pauroso e dalla messa in moto del suo sistema difensivo della neutralità disarmata. Dalla caricatura dell’incontro con i bravi ora passiamo al dramma interiore del curato. Comincia ora una tecnica tutta particolare del M. che caratterizza il monologo interiore di Don Abbondio; una vera e propria analisi psicologica del suo machiavellico egoismo, presentata col tono di più acuta ironia. La tecnica stilistica del M. raggiunge doppio effetto umoristico; una volta col dialogo, in cui Don Abbondio controlla per paura ogni sua espressione un’altra volta col monologo, in cui non controlla più la sua parola e le possibili soluzioni del dramma a causa della paura. Questo alternarsi di dialogo e di monologo non solo serve a variare la trama narrativa e tonale, ma serve anche a dare un che «di ironico, di faceto, di scherzoso» (Petrocchi) all’intervento del poeta. L’umorismo manzoniano viene vivificato dal contrasto dei due linguaggi, del dialogo espresso e del monologo inespresso. Perciò la più magistrale figura è Don Abbondio, che ha sempre due modi di essere nell’arte e nella vita, nella parola che dice e nel monologo che non dice. Pensate per un momento che Don Abbondio dica ad alta voce il contenuto di questo monologo,  l’ironia perderebbe il suo effetto. Recitato, invece, tra sé e sé ha la funzione di scaricare la sua stizza e di rilevare ancor meglio la sua misera vita morale. Ma questa tecnica narrativa dà al poeta la possibilità di completare ancor meglio la figura del suo personaggio in tutte le sue debolezze e in tutte le sue delimitazioni morali. 
senza interrompere in fretta con un oibò: Perfino linguisticamente il M. tocca la misura limite di un linguaggio non più vigilato (e, e, e, anche costui è una testa: un agnello se nessun lo tocca, ma se uno vuol contraddirgli... ih!) e la carica umoristica aumenta man mano che passa a considerazioni d’ordine morale su Renzo e Lucia, che per lui non sono più due onesti fidanzati che vogliono formare una famiglia, ma due ragazzacci, che, per non saper che fare, s’innamorano, voglion maritarsi, e non pensano ad altro. Il monologo soltanto ci poteva offrire questo sottofondo psicologico della vigliaccheria e dell’egoismo di Don Abbondio, in cui la caricatura raggiunge parole e momenti incontrollati (che c’entro io? Son io che voglio maritarmi? Perché non son andati piuttosto a parlare) dove il livello morale del personaggio scende troppo in basso, Don Abbondio non ha neanche il coraggio di essere iniquo, perché gli manca qualsiasi senso della magnanimità. Resta un pusillanime, il soliloquio, a questo punto, è stato il miglior mezzo espressivo per metter a nudo il sistema del quieto vivere di Don Abbondio, che arriva a pensare all’iniquità pur di difendere la sua vita. Qui fa capolino anche un altro aspetto del suo carattere, cioè l’irresolutezza, l’incapacità di dominare gli impulsi interiori, che deriva dalla mancanza di chiarezza e di spirito; giustamente il M. dice che fu «assalito ad un tratto da mille pensieri.» Perciò egli finisce con Tesser vittima di se stesso, in quanto i bravi lo hanno minacciato, ma i suoi pensieri, cioè quelli prodotti dalla sua agitazione interiore, lo hanno addirittura assalito. Del resto la sua figura è apparsa ancor più gretta e pusillanime nel soliloquio, che non nel colloquio con i bravi. 
aprì... Era Perpetua: M. si diverte di più quando presenta Don Abbondio in azione, e già in questi tre verbi, aprì, entrò, richiuse diligentemente, riassume rapidamente ed efficacemente tutta l’ansia interiore del curato che cerca uno sfogo immediato al suo dolore. Il suo gridare «Perpetua!» non ha nulla di ozioso, ma qui vale come l’implorazione di aiuto, come il bisogno di confidarsi a persona amica, l’ansia di avere un parere, una decisione da prendere in tanto tumulto di pensieri. La scena ora prende nuova animazione per il contrasto psicologico che si determina tra la serva e il padrone, l’una violenta e coraggiosa e l’altro pauroso e pusillanime, per cui il ritratto di Perpetua finisce col completare anche altri aspetti, ancor inesplorati, del temperamento di Don Abbondio. Il colloquio con Perpetua tra le pareti e l’intimità domestica dà al M. la possibilità di cogliere meglio certi aspetti drammatici della paura del curato. 
l'età sinodale: Le leggi sinodali prescrivevano che le serve dei sacerdoti avessero superato i 40 anni.
Perpetua... amiche: Il M. presenta qui un altro personaggio, quasi a completare la figura di Don Abbondio, Perpetua. Il metodo è il solito: ritratto-biografia e poi il personaggio in azione. Qui il M. non fu molto felice nel ritratto, mentre lo è molto di più quando concentra in poche frasi e particolari atteggiamenti (ritta dinanzi a lui, con le mani arrovesciate sui fianchi, e e gomita appuntate davanti, guardandolo fisso) il personaggio nella dinamica dell’azione. Quella serva è un personaggio indimenticabile accanto a Don Abbondio. Infatti si completa e si definisce in coppia con lui, facendogli sempre da contrappunto morale, e spesso da sostegno. Senza Perpetua Don Abbondio sarebbe stato un personaggio incompleto. Con Perpetua è già chiaro e definibile in ogni particolare. La serva gli fa da contrappunto morale all’incontro con i bravi. Il M. dice che essa sapeva ubbidire e comandare secondo l’occasione; in questo primo caso essa sa veramente comandare, riuscendo con tutti i mezzi ad avere la confessione da Don Abbondio. La vivacità di questo dialogo è una delle pagine più felici del romanzo, un capolavoro di psicologia e di prudenza. Da una parte Don Abbondio distrutto, ansioso di confidarsi; dall’altra Perpetua fresca, curiosa, amorosamente pettegola che sa bene come far svelare il segreto cruccio del suo padrone. La donna vince sempre sugli uomini semplici, in questo mondo manzoniano. 
«Oh che birbone... Dio!: La strategia di Perpetua è stata perfetta e istintiva, ma ora essa esplode in tutta la sua collera, rivelando il suo carattere in netta antitesi con quello del curato. Lei pettegola, violenta; lui discreto e prudente. Il fascino di questo finale è tutto in questo contrappunto tonale tra il bisogno istintivo che Perpetua sente di urlare «Oh che birbone!» e la prudenza di Don Abbondio, che esorta al silenzio e alla discrezione. Il parere di Perpetua, che esorta il curato a rivolgersi al Cardinale, in definitiva è la soluzione del buon senso che nasce dalla franchezza di lei, in contrapposizione all’impacciata paura di Don Abbondio. 
prese il lume... disparve: La chiusa del capitolo sembra concludere tra le pareti domestiche un’avventura che si era iniziata all’aperto, e un certo senso senza una pausa di pace e di serenità, una scena troppo drammatica in e agitata.