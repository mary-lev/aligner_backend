Appena infatti... qualche tempo: Durante le sue lunghe camminate, Renzo ha spesso espresso il suoi pensieri, ora nella forma del soliloquio (capitolo XVII), ora con discorsi indiretti, riportati dalla voce del narratore, macchiati da inserti di discorso diretto e indiretto libero. In questo inizio di capitolo il linguaggio «Non è di Renzo né da Renzo» (Nencioni, Leggere PS), ma appartiene invece completamente al narratore, che descrive la liberazione del cielo con parole sue, diverse dalle possibilità espressive del contadino analfabeta. In primo luogo i termini susurrìo (9) e brulichìo (9) appartengono a un registro linguistico relativamente alto, e in particolare il verbo «brulicare» e i suoi derivati sono già comparsi nel romanzo per descrivere la folla (vedi al capitolo XII, l’approfondimento Le metafore della  folla, sempre in bocca al narratore. Anche l'espressione-chiave della sequenza, risolvimento della natura (11-12) rimanda alla competenza lingiustica non del personaggio ma del narratore, non perché siano troppo complessi i due termini che la compongono, ma perché il loro accoppiamento risulta inusuale. Nencioni (Leggere PS) suggerisce che questa espressione sia un esempio di quelle forme che il Manzoni, nel saggio Del romanzo storico (1850), definiva accozzi inusitati di  vocaboli usitati, cioè combinazioni nuove di parole comuni. Tale tecnica, che lo scrittore riconosceva nel poeta latino Virgilio, consente infatti di raggiungere lo scopo specifico della scrittura letteraria, che e, secondo l'autore, non tanto d'insegnare cose nove, quanto di rivelare aspetti novi di cose note; e il mezzo più naturale a ciò è di mettere in relazioni nove i vocaboli significanti cose note. Altri segnali di una elaborazione letteraria del passo, che rimandano senz’altro alla voce del narratore, sono le coppie di aggettivi (radi e impetuosi, 4; bianca e arida, 5; larghi e pieni, 11), di avverbi (più liberamente e più vivamente, 12-13), di nomi (in quel susurrìo, in quel brulichìo, 9; usci e botteghe, 20); e il cumulo di aggettivi che descrivono il nuovo rigoglio della vegetazione (foglie, tremolanti, gocciolanti, rinverdite, lustre, 10-11).
Andava dunque... peste: Altre descrizioni di Renzo in cammino hanno presentato la costruzione verbo + soggetto che si ritrova anche qui (Andava dunque il nostro viaggiatore allegramente, 25). Capitolo XI: camminava Renzo da Monza verso Milano (476); capitolo XXXIII: andava Renzo verso casa sua (382). L’ordine, inusuale rispetto alla norma dell’italiano, che colloca il soggetto in apertura di frase ("Renzo andava" non "andava Renzo») ha una particolare funzione espressiva. Il verbo in apertura enfatizza infatti il valore del tempo imperfetto, che indica un'azione prolungata; inoltre la costruzione insolita conferisce alla frase un andamento fiabesco, un'idea di tempo indefinito. Oltre a collegarsi con gli altri viaggi di Renzo, la frase richiama la prima apparizione del personaggio che, nel capitolo II, entrava in scena con passi allegri e decisi (v’andò, con la lieta furia d’un uomo di vent’anni, che deve in quel giorno sposare quella che ama, 49-51). Inizio, svolgimento e fine della storia di Renzo si saldano dunque in questa breve descrizione della camminata finale. Ora, tra le parole del narratore, si fanno strada quelle di Renzo, non  solo con i brevi inserti di discorso diretto (E l'ho trovata viva!, 42), ma con numerosissimi casi di discorso indiretto libero. Già la sequenza incalzante dei propositi per l'immediato futuro (premuroso soltanto di portarsi avanti, d'arrivar presto al suo paese, di trovar con chi parlare, a chi raccontare, soprattutto di poter presto rimettersi in cammino per Pasturo, in cerca d'Agnese, 27-30) echeggia la fretta di Renzo, e il concitato accavallarsi dei suoi pensieri. Più oltre la sequenza di frasi brevi, esclamative, interrotte da rapide interrogative (e quel lazzaretto, quel mare! li ti volevo a trovarla! E averla trovata!... 47-48 sgg.) rimanda senza dubbio alle abitudini sintattiche del protagonista, e al suo stati d'animo agitato. Anche il lessico e quello elementare del contadino, caratterizzato da un numero limitato di vocaboli (il verbo «trovare» è ripetuto molte volte: 33; 41; 42; 48; 50), e da espressioni colloquiali e vivaci (masticarla, 46); crepacore, 50).
Arrivò a Sesto... camminar più presto: Con l'avvicinarsi della conclusione, la storia dei promessi sposi comincia a diventare racconto, e le vicende vissute si avviano a trasformarsi in vicende raccontate, non più da punti di osservazione intermedi nel percorso della vicenda, come e accaduto spesso nel romanzo (a proposito della tendenza del libro a ri-raccontarsi di continuo, vedi per esempio la nota a III, 556-593), ma da un punto di arrivo, secondo una prospettiva che può ormai abbracciare l'intero svolgimento dell'avventura. Dunque Renzo raccontera, in questo capitolo, le sue avventure all'amico (ripetendo quattro volte in un breve brano il verbo «raccontare»: 144; 182; 189; 193), ad Agnese, a Bortolo. Ma soprattutto il quadretto della futura famiglia riunita, anticipato mentalmente da Renzo, diventa anche spazio per i racconti (il raccontarsi le vicende passate, 95). E il manoscritto dell’anonimo seicentesco da cui il romanzo aveva preso avvio si ricongiunge, alla fine del libro, con le parole dello stesso protagonista, che soleva raccontar la sua storia [...] e tutto conduce a credere che il nostro anonimo l'avesse sentita da lui più d'una volta, (101-04). La rivelazione è un piccolo colpo di scena: sapevamo che l’anonimo seicentesco aveva hauuto notitia di fatti memorabili (Introduzione, 14-15), ma ignoravamo come. Sapevamo anche che lo stesso anonimo conosceva il notaio responsabile dell'arresto di Renzo, il quale pare che fosse nel numero de' suoi amici (XV, 534 35). Ora risulta che l'autore demanoscritto aveva udito la storia dalla viva voce di Renzo. E la catena dei passaggi risulta finalmente completa: da Renzo all'anonimo, dall'anonimo al narratore, dal narratore al lettore. Sesto (63) è Sesto San Giovanni, un paese alla periferia nord di Milano.
È a Pescate... cammino per Pasturo: Il motivo del ritorno a casa si snoda come una serie di incontri: prima i luoghi fisici (que’ monti, quel Resegone vicina, il territorio di Lecco, 114-15); quindi il paese di Pescarenico (131), una terricciola, sulla riva sinistra dell’Adda (IV, 4) dove si trova il convento di fra Cristoforo; infine gli individui, partendo dall’amico per arrivare ad Agnese e poi a Bortolo. L'inizio dell’acquazzone aveva aperto il capitolo (principiò come una grandine di goccioloni radi e impetuosi, 3-4), ma era stato preparato da numerosi accenni nei capitoli precedenti. Già quando il protagonista entrava in Milano, Il tempo era chiuso, l'aria pesante, il cielo velato per tutto da una nuvola o da un nebbione uguale, inerte, che pareva negare il sole, senza prometter la pioggia (XXXIV, 30-32). Poi, nel capitolo XXXVI, Il tempo s'era andato sempre più rabbuiando, e annunziava ormai certa e poco lontana la burrasca (535-36). E infine l'ultima immagine del lazzaretto descrive l'affaccendarsi degli ospiti per ripararsi dalla burrasca imminente (XXXVI, 749). Dopo lo scoppio del temporale, se ne è via via descritto lo svolgimento, con regolari accenni alla persistenza della pioggia (63-64; 108-10), alle strade allagate (76 sgg.), all’aspetto di Renzo inzuppato (134 sgg.). Durante il soggiorno presso l’amico comincia a piovigginare (194), e, alla fine dei racconti, era cessata l’acqua, se non ritornato il sereno (204-05). Dunque la pioggia liberatrice prepara l'uscita di Renzo dal lazzaretto, ne accompagna il cammino, e, interrompendosi, ne segna l'esito positivo. La prima purificazione  dell'eroe, dopo l'esperienza dei tumulti milanesi, si era compiuta con l'acqua del fiume, quando Renzo aveva raggiunto l'Adda (capitolo XVII); la seconda, dopo l'esperienza della Milano appestata, si compie con l'acqua del cielo. E, se nel primo caso l'immersione era stata soltanto simbolica (Renzo traghettava il fiume in barca), il bagno è, in questo caso, anche reale, materiale (infatti l'ospite amico usa il verbo «lavare»: potresti adoperare il da tanto in su, per lavare il da tanto in giù, 147-48). Dunque tanta insistenza sulle fasi della grande pioggia contribuisce a chiarirne al lettore il significato simbolico, il valore di risolvimento (11-12) non solo della natura, ma anche dei mali degli uomini in generale (la peste) e dei personaggi del romanzo in particolare (la metamorfosi positiva di Renzo e la possibilità di celebrare il matrimonio).
Era ancor presto... adottivo: La conversazione di Renzo e Agnese su temi minuti non è riportata dal narratore, che giustifica la sua scelta con l'incapacità delle parole scritte di restituire il clima affettuoso e familiare del dialogo tra i due (244-57). Si tratta in effetti della figura retorica della preterizione, cioè la rinuncia a soffermarsi su argomenti che vengono appena accennati, che si fonde qui con la remissione al lettore (il narratore si affida esplicitamente alla fantasia del lettore). Tale fenomeno, che comprare anche altrove nei Promessi  sposi, e spesso nei due capitoli finali (vedi la nota a XXXVIII, 161-292), appartiene alla tradizione del romanzo europeo. Per esempio nel Tom Jones (1749) di Henry Fielding si afferma, a proposito dell'eroina, Sofia: «Quanto al suo presente stato d'animo, io starò alla regola d'Orazio e non tenterò di descriverlo disperando d'esserne capace. I più fra i miei lettori se lo immagineranno per conto proprio; e quei pochi che non ci riuscissero non ne capirebbero il ritratto o almeno negherebbero che sia naturale anche se fosse disegnato bene» (libro IV, capitolo XIV). Nell’esempio di preterizione qui in  esame agisce inoltre il fenomeno dell'ironia manzoniana indirizzata contro i limiti della parola scritta (parole mute, fatte d’inchiostro, 255). Lungo tutto il corso del romanzo, i personaggi popolari hanno diffidato della scrittura (vedi per esempio i vaneggiamenti di Renzo ubriaco (nel capitolo XIV). Ora è il narratore stesso, alla fine di un romanzo molto lungo, a fingere sfiducia nella capacità comunicativa della parola scritta. O meglio: nella capacità della parola scritta di comunicare fatti minuti della vita quotidiana. Il romanzo narrava fatti memorabili (Introduzione, 14-15); esauriti questi, la parola passa ai personaggi, e il narratore tace.
Trovo Bortolo... n'era piu passato: Il podere di Renzo era stato descritto nel capitolo XXXIII (560 sgg.). Il proverbio toscano Quel che va nelle maniche, non può andar ne' gheroni (366) significa propriaumento che quel che si risparmia da una parte si spende dall'altra. In questo caso, va inteso più o meno così: si impiegava tanta energia nel fare le gride, non altrettanta nel farle rispettare. L’anima buona (326) che si occupa  del corredo di Lucia è l’agiata mercantessa, di forse trent'anni (XXXVI, 454) incontrata da Lucia al lazzaretto. Nel passaggio dall'edizione del 1827 a quella del 1840, questo brano subisce numerosi interventi, tutti volti a rendere il linguaggio più piano e colloquiale. Per esempio, vengono riscritte intere frasi. Gli ammalamenti eran divenuti radi diventa Pochi eran quelli che s'ammalavano (282-83); Die intanto ordine ai preparamenti più necessarii: si provvide di più capace alloggio diventa S'occupò intanto de' preparativi più necessari: trovò una casa più grande (296-97); al solo pensarvi, si vedeva sorgere nella fantasia diventa al solo pensarci, si vedeva davanti agli occhi (370-71). Altri interventi sostituiscono espressioni o singoli termini appartenenti a un linguaggio letterario con forme più comuni: gavoccioletto scolorato diventa bubbone scolorito (286); noverarsi fra loro diventa contarsi tra loro (289); innanzi tratto diventa prima del tempo (375). Se la lingua del narratore tende ad adeguarsi a un registro colloquiale, il meno lontano possibile dai semplici discorsi dei personaggi, le parole di Renzo sono, fin dalla  ventisettena, molto colorite. Era infatti già presente nella prima edizione l’immagine della parrucca troppo arruffata (340; scarmigliata nella ventisettana) per indicare lo sconvolgimento vegetale della vigna. Si tratta di una metafora fantasiosa, che «nasce dall’estro analogico di Renzo» (Raimondi-Bottoni 1988) e ne caratterizza il discorso in senso popolare ed espressivo.
Al lettore... scritto: Anche nel Tom Jones di Fielding si fornivano, appena prima della conclusione del libro, rapide notizie sui destini di alcuni personaggi minori: «Quanto alle altre» persone che hanno avuto una parte considerevole nella nostra storia, poiché qualcuno può desiderare di conoscerne qualcosa di più, cercherò in poche parole di soddisfare la sua curiosità» (libro XVIII, ultimo capitolo). Oltre a recuperare un modulo consueto per la conclusione dei romanzi, i Promessi sposi distribuiscono però le notizie secondo una precisa gerarchia. Il narratore annuncia infatti tre cose [...] che non vorremmo passar sotto silenzio (397-98), e precisa quindi che per due almeno (398) il lettore approverà sicuramente la decisione di  soffermarvisi. Ebbene, quando, dopo aver parlato di Gertrude e fra Cristoforo, si passa alla terza notizia, sulla fine di donna Prassede, il lettore si accorge che importanti erano senz’altro le prime due. Accomuna tutti e quattro i resoconti (anche l’ultimo, dedicato a don Ferrante) il legame dei soggetti con Lucia, e soprattutto il fatto che si tratta di quattro uscite di scena, di congedi definitivi, non solo dall'universo del romanzo, ma dalla vita stessa (la reclusione della monaca di Monza ha, in questo senso, lo stessa valore della morte). Ma «quel che importa in queste notizie non è la modalità della sparizione dei quattro personaggi ricordati (e quindi che per tre di essi sia effetto del contagio), ma la modalità della  notizia stessa, che è diversa per ognuno dei singoli personaggi e  comporta, di conseguenza, una soluzione narrative diversa» (Guglielminetti 1972). Lo spazio dedicato a ciascun personaggio è, nei primi tre casi, decrescente. La fine della monaca rappresenta, dopo le due grandi conversioni del romanzo (Lodovico/Cristoforo e l’innominato), una conversione embrionale, una uscita di scena del personaggio negativo parallela a quella di don Rodrigo (capitolo XXXV), organizzata sul rapporto tra punizione e redenzione, insomma un inevitabile «cenno al lieto fine nell’economia della Grazia» (Getto 1964). La morte di fra Cristoforo è semplicemente annunciata: la vera orazione funebre per il cappuccino si svolgerà nel capitolo successivo (22-24). La commemorazione di donna Prassede è, infine, «Feroce nella sua brevità» (Getto 1964). Il libro e il luogo che abbiam citato altrove (416-17) è, come risulta dalla nota d'autore, l'opera del Ripamonti, già segnalata nel capitolo IX come  fonte per la storia di Gertrude.
Dice adunque... muriccioli: La prima parte del ragionamento di don Ferrante (la peste non è né sostanza né accidente) fu suggerita a Manzoni da uno scambio di lettere tra due dotti seicenteschi, Agostino Mascardi e il poeta Claudio Achillini (di cui il romanzo cita un verso nel capitolo XXVIII, 627). Le opinioni di don Ferrante occupavano, nel Fermo e Lucia, una posizione diversa: erano infatti inserite nella sezione dedicata alla peste (corrispondente ai capitoli XXXI e XXXII dei Promessi sposi), e presentate in forma di disputa con un interlocutore (vedi al capitolo XXXI, l'approfondimento La peste dal «Fermo e Lucia» ai «Promessi sposi»). I discorsi di don Ferrante, riportati dall'anonimo la cui prosa viene a sua volta trascritta dal narratore, conservano un riconoscibilissimo colore seicentesco, e ricordano per  certi tratti la lingua del manoscritto che il lettore ha incontrato nell’Introduzione (si notino in particolare le metafore di origine mitologica: achille, 454; Scilla [...] Cariddi, 460-61). Ma agli svolazzi retorici si affianca la struttura dimostrativa del ragionamento, al quale nessuno potrà dire almeno che mancasse la concatenazione (434-34). Segnali di questo secondo aspetto sono la struttura logica dei periodi, tutti brevi e concatenati fra loro; la tendenza a frazionare gli argomenti, suddividendo la dimostrazione in fasi successive (le sostanze sono, o spirituali, o materiali, 439-40; le sostanze materiali sono, o semplici, o composte, 442-43); le molte proposizioni causali (perchè bagnerebbe […] perchè brucerebbe, 447-48); la tendenza ad annunciare un passaggio del ragionamento che si sta per compiere (e si dimostra in quattro parole, 444); l’uso delle domande retoriche come mezzo per provare l’assurdità di un concetto (E quando mai s'è sentito dire che l'influenze si propaghino...?, 491-93); Io sfoggio di lessico tecnico-medico (di vibici, d’esantemi, d’antraci, 464). Come già nella descrizione della biblioteca (capitolo XXVII), l'assurdità delle posizioni di don Ferrante non ha bisogno di essere dichiarata dal narratore, perché si dimostra da sola (vedi la nota a XXVII, 469-486). Anzi la veste pomposa, ora retorica ora argomentativa, dei suoi discorsi enfatizza, per contrasto, la risibilità delle opinioni. Conclusi i discorsi di don Ferrante,  il narratore moderno riprende per pocchissime righe la parola, riservandosi la conclusione del capitolo. Entra in scena scimmiottando ironicamente il linguaggio di don Ferrante, con una inutilissima formula latina immediatamente tradotta (His fretus, vale a dire su questi bei fondamenti, 504); e introduce quindi un paragone letterario che può essere soltanto suo (Metastazio visse infatti in epoca successiva all’anonimo). Il riferimento alla dispersione della biblioteca (anche i libri di don Chisciotte, erano stati, alla fine del romanzo di Cervantes, distrutti) è infine il culmine dell'orazione funebre «di un campione della letteratura mal intesa [...], dell'esponente tipico di una civiltà letteraria che non ha potuto lasciare dopo di sé nulla, meno che mai un’eredità culturale» (Guglielminetti 1972). Scilla e Cariddi (460-61) sono i due mostri mitologici che occupavano i due estremi dello stretto di Messina impedendo il passaggio delle navi, che potevano solo scegliere se cadere in preda dell'uno o dell'altro. Pietro Metastasio (506) fu poeta e drammaturgo (1698-1782), autore di importanti melodrammi i cui  personaggi spesso invocavano le stelle, abitudine qui ridicolizzata dal Manzoni.
diritta: destra; 
sboccato: sbucato; 
risaltando: rimbalzando;
risolvimento: esito, liberazione; 
schietto: sincero; 
era per: stava per, si preparava a; 
quarantina: quarantena, periodo di convalescenza dopo la malattia; 
resticciolo: traccia, segno; 
disegnato: deciso.
raccattava: recuperava; 
Si rimetteva: ritornava; 
si figurava: si rivedeva con l’immaginazione; 
masticarla: rendersene pienamente conto; 
levata: in piedi, cioè sana.
in gambe: riposato e disposto a camminare; 
l'incomodasse: infastidisse; 
cerimonie: precauzioni;
gora: fosso, canale; 
pozze: pozzanghere; 
riandare: ripercorrere; 
traversìe: vicende dolorose; 
fare andata ogni cosa: dare tutto per perso.
pratica: esperienza; 
barlume: intuito; 
alla ventura: a caso; 
per minuto: nei dettagli;
lunghettamente: estesamente; 
a un certo tempo: a un certo momento; 
diafano: trasparente;
grondaia: il canale che raccoglie l'acqua piovana che scende dai tetti; per estensione, gocciolio; 
melletta: melma; 
mota: fango; 
zacchere: macchie; 
schizzi: spruzzi; 
specie: impressione, 
fierezza: energia, 
lercia: sporca.
stipa: insieme di rami secchi;
farsetto: giubba indossata dai popolani; 
in molle: a mollo, a bagno; 
panchetto: panca; 
non m'hanno toccato un dente: non mi è sembrato neppure di averli mangiati (l'espressione milanese toccà nanca on dent allude infatti, secondo il Cherubini, a «cibi troppo scarsi a paragone dell'appetito"); 
all'ordine: pronta; 
bucatino: lavata.
non lasciò: non trascurò, non evitò; 
tenersi di non fare: trattenersi dal fare; 
insegnata: mostrata; 
prevenne: anticipò;
mutato: cambiato d'abiti; 
malefizio: magia; 
quest'influsso: epidemia; 
a conto: in risarcimento, in cambio.
in terzo: come terza persona presente; 
positive: precise; 
avviamento: lavoro e prospettive per il futuro; 
lampanti: fiammanti.
fignolo: foruncolo; 
ravviare: riprendere; 
caparrare: accaparrarsi; 
lezioso: difficile;
approvazioni): consenso (di Lùcia e Agnese); 
notabilmente: notevolmente, visibilmente; 
rincoraggita affatto: del tutto rincuorata.
fatto nostro: ciò che si possiede, averi; 
rimettere: risistemare; 
m'arrapinavo: mi arrabattavo, mi davo da fare; 
annaspare: avvolgere sull’aspo per formare la matassa; 
un'opera: lavorante, operaio; 
trasandato: trascurato; 
ravviarla: pettinarla, cioè rimetterla in ordine; 
partito: decisione; 
fatto monte: mandato a monte, cancellato.
speciali: indirizzati contro singoli individui; 
animosità: rancore; 
gheroni: pezzi di stoffa cuciti ai lati di una veste per darle maggiore ampiezza; 
l'aspetto: attesa; 
risicare: rischiare; 
in compendio: in sintesi; 
fondaco: bottega; 
secondar: assecondare.
fece menzione più espressa: nominò con maggior precisione;
un atto del suo dovere: una visita di cortesia; 
d'estendersi: dilungarsi; 
a un di presso: pressappoco;
ischiamazzi: grida scomposte;
In rerum natura: in natura; 
sostanze: nella filosofia aristotelica, sostanza è ciò che esiste in sé, e non è soggetto a mutamenti; 
accidenti: nella filosofia aristotelica, ciò che proviene dal caso e può mutare senza che muti l'essenza profonda di una cosa; 
chimera: favola, fantasia; 
sproposito: sciocchezza, cosa senza senso; 
sfera: il cielo dove ciascuna sostanza tende a tornare; 
sensibile: percepibile, riconoscibile; 
achille: argomento più forte (come Achille era il guerriero più forte tra i Greci); 
prescrizioni senza costrutto: terapie inutili; 
liquida: limpida, evidente.
parotidi: ghiandole salivari; ma qui don Ferrante intende riferirsi all'infiammazione di quelle ghiandole;
nigricanti: nerastri; 
per tutto: ovunque; 
a distesa: a lungo, senza interruzioni; 
congiunzione: incontro astrale; 
guancialino: puntaspilli; 
entrare: entrare in testa;
schivare: evitare; 
virtuale: potenziale, possibile; 
His fretus: basandosi su questi principi;
muriccioli: sono i muretti sui Navigli, dove i venditori di roba vecchia esponevano le loro mercanzie.