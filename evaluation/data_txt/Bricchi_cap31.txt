La peste che il tribunale... disastro: Si cita in questo passo iniziale, in nota a piè di pagina, la prima delle fonti cui l’autore farà ricorso nella sua trattazione: si tratta dell’opera di Giuseppe Ripamonti De peste quae fuit anno 1630, stampata a Milano nel 1640. Gli altri testi citati nel corso del capitolo sono, in ordine di comparsa: il Raguaglio dell’origine et giornali successi della gran peste contagiosa, venefica et malefica seguita nella città di Milano et suo ducato nell’anno 1629 sino all’anno 1632, pubblicato a Milano nel 1648 dall'eminente medico Alessandro Tadino; la Vita di Federigo Borromeo del canonico Francesco Rivola, pubblicata a Milano nel 1666; la Storia di Milano di Pietro Verri, pubblicata a Milano nel 1825. Per quanto riguarda i documenti [...] ufiziali (48-49) che l’autore afferma di avere consultato per la stesura di questo capitolo e del successivo, si tratta degli atti del principale tra i processi agli untori, quello intentato contro don Giovanni Gaetano de Padilla, figlio del castellano di Milano, che subì, prima dell’assoluzione finale, tre anni di carcere; dei testi originali di alcune gride; di lettere e altri documenti relativi ai rapporti tra il governatore di Milano Ambrogio Spinola, il tribunale della Sanità e il cancelliere Antonio Ferrer, conservati presso l'Archivio di Stato e l'Archivio storico civico di Milano (una di tali lettere è esplicitamente nominata alle righe 554-61), L'importanza, nella struttura romanzesca, della digressione storica che qui si apre è sottolineata dalla dichiarazione di intenti (16 sgg.), che si propon di: motivare la trattazione; discutere l'attendibilità delle fonti; definire il metodo storiografico adottato dall'autore. Si introduce, già nella parte iniziale del capitolo, la parola chiave errori (23; 40), destinata a ripresentarsi una decina di volte entro i due capitoli XXXI e XXXII: l'analisi manzoniana è infatti la storia del diffondersi e dell'infuriare della peste, ma soprattutto «la storia di un errore intellettuale e morale di fronte a una malattia, o non voluta riconoscere o non saputa combattere» (Getto 1964), e, in successione, la storia del prendere piede di una convinzione scellerata, quella che la diffusione del morbo sia dovuta ad arti malefiche. La parola errori, accompagnata da una nuova breve riflessione morale, si ripresenterà infatti nella sezione conclusiva del capitolo (570). La ricerca delle radici dell'errore, e l'analisi della sua diffusione rappresentano il fulcro stesso della riflessione storica manzoniana: considerazioni a proposito degli errori degli storici si addensano nel Discorso sui Longobardi, e la stessa Colonna infame si presenta come la tesissima ricostruzione di due errori diversamente drammatici: la colpa di chi condannò i supposti untori, e il giudizio scorretto che del fatto diedero molti storici posteriori, discusso da Manzoni nella  convinzione che son [...] istruttivi anche gli errori, quando non possono più esser contagiosi (Introduzione alla  Storia della colonna infame).
Per tutta... avanzato e diffuso: Il diffondersi della peste viene descritto, secondo la forma retorica del climax, in crescendo inesorabile: si inizia con qualche cadavere nelle case, qualcheduno sulla strada (66-67); sopraggiungono poi altre e altre notizie di morte (106), fino a quando il numero dei morti diventa spaventevole (119), e il male si rivela già tanto avanzato e diffuso (132) da rendere impossibile interventi risolutivi. Ma, all'incremento progressivo dei segnali di malattia non corrisponde una loro corretta interpretazione. I primi indizi parlano una lingua non comprensibile (segni sconosciuti alla più parte de’ viventi, 69-70), manca a chi li vede la capacità di interpretarli. Il ricordo della pestilenza precedente, e la scienza di Lodovico Settala forniscono infine una chiave di lettura, che però si affianca ad altre voci confuse e bizzarre, che ottengono l'effetto di rallentare la comprensione. La peste di san Carlo è quella scoppiata nel 1576. L'auditore del tribunale (108-09) inviato in missione assieme al Tadino era un altro medico, Giovanni Visconti. I distretti denominati il Monte di Brianza, e la Gera d’Adda (112-13) corrispondono al territorio degli attuali comuni di Olginate, Brivio, Merate, e a quello di Caravaggio, Brignano e Treviglio. La voce verbale ha ispirato, 77 presentava nella ventisettana la grafia, letteraria e conservativa, ha inspirato, qui sostituita con la forma più moderna secondo una tendenza correttoria costante nei Promessi sposi. L'indiczazione della data preceduta dall'articolo singolare (il 20 d’ottobre, 88) sostituisce la forma letteraria e legata alla tradizione («più commerciale» secondo Petrocchi 1902), al 20 d'ottobre, impiegata nella ventisettimana. Analogo intervento si verifica anche con le date che seguono (123; 133), ed è largamente attuato nel passaggio all'edizione definitiva: nonostante l’uso contemporaneo oscillasse tra le due forme, Manzoni sceglie dunque quella più moderna.
Arrivati... entrata in Milano: È stato dimostrato da Nicolini (1937) che la cronologia degli eventi relativi ai provvedimenti del governo contro la diffusione del contagio è diversa da quella ricostruita da Manzoni. In particolare, la grida risoluta il 30 d'ottobre [...] stesa [...] il dì 23 del mese seguente, [...] pubblicata [...] il 29 (204-06) fu in effetti decisa, stesa e pubblicata lo stesso 30 ottobre, mentre risulta solo confermata e ampliata nelle date successive (analoga conclusione è  più recentemente ribadita nella cronologia in PROCESSO AGLI UNTORI). Va comunque sottolineato che il provvedimento, pur anticipato di un mese rispetto all’informazione manzoniana, risultò ugualmente tardivo. La prosa manzoniana procede alternando ricostruzioni di dati storici e interventi giudicanti, ma le due zone non sono separate nettamente, e tendono invece a fondersi. L'esposizione dei fatti non risulta cioè neutra, ma l’opinione d’autore si insinua nel tessuto linguistico della pagina, soprattutto grazie alle scelte lessicali, che, nel definire cose o fenomeni, trasmettono un giudizio di valore. Per esempio, coloro che accennano al pericolo del contagio suscitano beffe incredule e disprezzo iracondo (181-82). I due aggettivi sembrano già suggerire la negatività dell'atteggiamento popolare, e tale impressione si precisa nelle righe seguenti, quando lo  stesso atteggiamento è definito dapprima miscredenza (182), quindi cecità e fissazione (183). In altri momenti la voce narrante assume direttamente la responsabilità del giudizio, e la prosa acquista in questi casi particolare tensione, e si organizza secondo strutture retoriche molto costruite. Fondata sulla ripetizione e sul parallelismo è per esempio la sintassi del periodo alle righe 164-68 (Ma ciò che, lasciando [...] ragion di temerlo). La frase si apre con una congiunzione avversativa, spesso usata nei Promessi sposi per marcare la duplicità dei piani sui quali si muove il racconto, la realtà da un lato, la superiore ottica morale e ordinatrice della voce narrante dall'altro (Barberi-Squarotti 1965). Seguono due proposizioni coordinate tra loro, entrambe introdotte dalla forma ciò che (164; 165), mentre le due parole chiave del periodo, maraviglia e condotta (164-65; 166), entrambe ripetute due volte, sembrano inseguirsi all'interno della frase, creando una sorta di effetto di eco. Il primogenito di Filippo IV d'Asburgo (145) e della prima moglie Isabella d'Orléans fu il futuro re di Spagna Carlo II. Ambrogio Spinola (149-50) ha già fatto la sua comparsa nel romanzo a conclusione del capitolo XXVIII (715-16). La sua morte, destinata a seguire da vicino i fatti narrati, avvenne infatti nel settembre 1630.
Il Tadino... falsi attestati: I cinque libri del De peste di Giuseppe Ripamonti furono composti su incarico ufficiale della città di Milano, mentre l’impiego (230-31) che doveva garantire la correttezza di informazione del Tadino era quello di medico. L'ingresso del soldato in Milano viene collocato all’inizio di novembre, e comunque prima della grida sulle bullette (234), pubblicata, come affermato più sopra, il 29 novembre. Va invece precisato che, sulla scorta di testimonianze ignote a Manzoni, a  partire dalle indagini di Nicolini (1937), si ritiene oggi attendibile la data proposta dal Tadino, e la  morte del soldato viene posta intorno al 26 di ottobre. Il lungo periodo alle righe 262-69 è un esempio dove la complessità sintattica è bilanciata dall'uso della ripetizione e del parallelismo, tecniche retoriche che permettono allo scrittore di disporre con maggiore ordine e chiarezza la materia. La forma verbale era stato disseminato (262) è seguita da cinque complementi d'agente, introdotti dalla preposizione da, ogni volta ripetuta. Nel secondo e nel terzo caso si ripete anche l'aggettivo possessivo loro (263). Un nuovo parallelismo compare appena oltre, con i tre complementi di causa per l'imperfezion degli editti, per la trascuranza nell'eseguirli, e per la destrezza nell'eluderli, (266-67). Entrambi i casi presentano la ripetizione di sostantivi preceduti da preposizione, con funzione di complementi indiretti, secondo un uso che ricorre spesso nelle sezioni narrative dei Promessi sposi (Herczeg, ETERNO LAVORO). Nella coppia verbale covando e serpendo (268) entrambi i termini implicano una metafora animale. Il verbo «serpere», che fa qui la sua unica comparsa nel romanzo, proviene dalla prosa seicentesca del Tadino e del Ripamonti, ma l’immagine raccapricciante delle serpi sollecita anche altrove la fantasia manzoniana, poiché nel capitolo XXXIV i cadaveri del lazzaretto verranno paragonati a un gruppo di serpi che lentamente si svolgono al tepore della primavera (217-18). 
Siccome... ancor venute: L’analisi dell’errore di giudizio di cui autorità e popolo sono responsabili negando la diffusione della peste è condotta con particolare attenzione agli aspetti linguistici del problema: il mancato riconoscimento del male passa anche attraverso il rifiuto di dargli un nome. Così, dapprima si attribuiscono alla peste nomi di malattie comuni (278), nasce quindi la trufferia di parole (364-65) qui descritta, fino a quando si afferma, ormai inevitabile, il nome di peste (465-66). L’intera vicenda, piccola ma significativa «storia nella storia», sarà riassunta a conclusione di questo capitolo (righe 642-51), dove il bisogno di indirizzare ancora una volta l'attenzione del lettore sul percorso di nominazione della peste testimonia dell'importanza attribuitagli da Manzoni. La storia di come è stata chiamata la pestilenza si inserisce infatti in uno dei temi chiave della riflessione manzoniana, quallo sui poteri della parola, e sulla sua attitudine a trasmettere messaggi, ma anche ad alterare significati. Il caso più emblematico della capacità della lingua non di spiegare, ma di  confondere, si trova nel carteggio tra Renzo e Agnese, al capitolo XXVII, ma, sempre in tema di peste, un episodio significativo sarà quello, nel capitolo XXXVII, della morte di don Ferrante, vittima di quel morbo di cui negava, con cavillose argomentazioni, l’esistenza. Dunque, «le relazioni verbali sono per natura ingannevoli», e spesso nel romanzo «il linguaggio è portatore di vento, se non di menzogna» (Eco, LEGGERE PS). Lodovico Settala (314) era nato tra il 1550 e il 1552, e morto nel 1633. Ingolstadt (318) è una città dell'alta Baviera. La povera infelice sventurata (347-48) al cui supplizio il Settala aveva collaborato si chiamava Caterinetta Medici. Accusata di aver esercitato malefici amorosi su due uomini, fu riconosciuta colpevole da un collegio di dottori, e subì quindi le pene qui ricordate, il 4 marzo 1617. «Da notare, benché il Manzoni lo taccìa, che Federico Borromeo fu favorevole all'orrendo strazio» (Bezzola 1961).
Nel lazzaretto... ciglia: La ricostruzione dell'affidamento del lazzaretto ai padri cappuccini concorda nelle sue linee generali con quanto anche oggi si ricava dalla documentazione storica (con una precisazione: il governo del lazzaretto da parte di padre Felice si protrasse non per sette mesi, 459, ma per oltre venti). Si riporta qui parte di una cronaca dello stesso evento (marzo 1630) compilata secondo criteri storiografici attuali, in PROCESSO AGLI UNTORI: «Nell'impossibilità di trovare un rimedio che conduca i ricoverati al rispetto del regolamento, rivelatosi inapplicato, si pensa da parte delle autorità sanitarie di seguire la stessa soluzione adottata nella peste del 1576 e di rivolgersi pertanto ai Cappuccini. I conservatori della città contattano al proposito padre Cherubino da Milano, commissario provinciale, il quale risponde però di non sapere 'ove mettere mano'; trovano poi in padre Felice Casati da Milano la persona disponibile ad assumersi l'incarico, purché 'dall'obedienza santa [...] fosse comandato'. È così che i signori della città tornano dal padre commissario, il quale, sentito di persona padre Felice, gli manda l'obbedienza di recarsi al lazzaretto con alcuni confratelli. […] Il 30 marzo, dopo essersi recato dal cardinal Federico ‘a pigliare la sua beneditione’ [...] dre Felice Casati [...] si reca al lazzaretto, dove a questa data il numero dei ricoverati non giunge ancora a trecento. La presa di possesso è sancita in modo solenne dallo stesso Marcantonio Monti, presidente della sanità [...]. Radunati in mezzo al gran cortile tutti i sospetti e gli infetti che erano in grado di intervenire, come pure gli addetti al loro servizio, ribadisce il conferimento di tutti i poteri al cappiccino». Al confronto col testo manzoniano emerge in particolare la minore immediatezza dell'assenso di padre Felice a recarsi al lazzaretto, compito che questi accetta solo a condizione di riceverne ordine formale dai superiori. Felice Casati (404), milanese, nacque nel 1583 e morì nel 1656, probabilmente di peste. Di Michele Pozzobonelli (408), anch'egli milanese, non si conoscono altri dati. La lode conclusiva dell'operato dei cappuccini risulta ampliata (si tratta di un intervento non molto frequente) nel passaggio dalla ventisettana alla quarantana, che aggiunge le righe 432-46, e 458-64.
Ma l'uscite... dominarle: Il passaggio dal primo al secondo errore è marcato dalla congiunzione avversativa Ma (481), che si ripete poco più oltre (511) a introdurre la narrazione di due episodi collegati alle unzioni. La congiunzione avversativa è modulo frequente nella prosa manzoniana, sia entro i discorsi diretti dei personaggi (dove assume il ruolo di enfatizzare l'ambiguità e il continuo contrasto di punti di vista che sono tipici delle menti umane), sia nelle sezioni gestite dalla voce narrante, come questa. Nel passo sulle unzioni  entrambe le avversative sottolineano un aggravarsi della situazione, il contrasto tra atteggiamenti già estremi e il loro ulteriore deterioramento. Nella prosa manzoniana «ci sono il dato del mondo, l'osservazione esatta dello stato delle cose, la descrizione della condizione dell’uomo [...], e, accanto, c’è [...] la correzione, appare l’opposizione, viene indicata la contestazione di quella stessa situazione in modo che non possa essere stabilita come un dato definitivo, immutabile, autonomo, irrelato» (Barberi-Squarotti 1965). A proposito del sapiente uso delle congiunzioni, sempre impiegate a rendere la complessità degli eventi e della loro interpretazione, si notino anche le tre disgiuntive O sia stato [...] o sia stato [...] o non saprei (545-48), che ingabbiano nella struttura di un solo periodo l'intera gamma delle possibili spiegazioni, compresa l’eventualità che non esista spiegazione alcuna. La lettera conservata nell'archivio detto di san Fedele (537), cioè quello appartenente all'omonima chiesa milanese, si trova oggi presso l’Archivio di Stato. Ecco la traduzione del passo latino del Ripamonti citato in nota: «e noi pure andammo a ne vedere. Le macchie erano sparse in modo disuguale, come se qualcuno avesso spruzzato sangue corrotto con una spugna e ne avesse lasciata l'impronta sul muro: e anche le porte in ogni angolo, e tutti gli ingressi delle case apparivano contaminati con la stessa sostanza».
La citta gia... compatire: «Il bizzarro dossier d'accuse — fomentato dal clima di guerra e insieme di tensione sociale – riproduce il diramarsi delle voci con la solita tecnica dei pronomi distributivi (Coloro che...chi...chi...altri... questo, quell'altro)» (Raimondi-Bottoni, 1988). Il lungo processo di riconoscimento della pestilenza ha coinvolto in questo capitolo sia la difficoltà a decifrare segnali visivi (mancato riconoscimento iniziale dei bubboni e di altri marchi della malattia), sia il processo di mistificazione avviato dal linguaggio, disegnando due paralli itinerari dell'errore. L’uno e l'altro percorso si chiudono in fine capitolo con l’inevitabile ammissione di quanto era stato troppo a lungo negato. Suggello definitivo della acquisita consapevolezza popolare risulta comunque non la parola, ma l’immagine, cioè la macabra processione voluta per rendere evidente la realtà del contagio. Si ribadisce dunque ancora una volta una convizione affiorante di continuo all'interno del romanzo, cioè il maggior potere di impatto sulla psicolologia popolare dell’immagine rispetto alla parola: la processione è infatti chiamata da Manzoni un modo di parlare agli occhi (623). E quando, più oltre, si afferma che la folla vede il marchio manifesto della pestilenza (635-36), per la prima volta nel capitolo il termine marchio (varante di segno, parola ricorrente in queste pagine) è accompagnato da un aggettivo che ne indica l’avvenuta decifrazione. Il marchio manifesto si oppone dunque ai segni sconosciuti (69) comparsi all'inizio del capitolo. Le righe conclusive sono invece dedicate nuovamente alla parola, e il metodo interpretativo applicato dagli uomini del Seicento (corso così lungo e così storto, 659-60) è contrapposto alla corretta abitudine di osservare, ascoltare, paragonare, pensare, prima di parlare (661-62): operazione simile a quella che l'autore si era proposto di compiere, in qualità di storico, all’inizio del capitolo (di distinguere e di verificare i fatti più generali e più importanti, di disporli nell'ordine reale della loro successione […], d’osservare la loro efficienza reciproca, 58-62). Il conte Rambaldo di Collalto (605) era un generale al servizio dell’imperatore, che fu a capo dell'assedio di Mantova. La famiglia dei morti di peste (630 e sgg.) è quella del tintore Lorenzo Turati, ma l'episodio non è storicamente attendibile, poichè queste persone morirono in effetti nel mese di marzo, e alla fine di maggio, epoca di Pentecoste, la certezza del contagio era ormai diffusa tra la popolazione.
a un di presso: più o meno; 
in ristretto: in breve; 
cagioni: cause; 
come alla ventura: in modo apparentemente casuale; 
apparenti: visibili.
per quanto lo comporti: per quanto lo consenta; 
efficienza: influenza; 
succinta: concisa.
sunto: sintesi; 
nominarla da lui: chiamarla col suo nome; 
riputati: ammirati, considerati; 
terra: territorio; 
si risolvette e si contentò: si decise e si limitò; 
commissario: incaricato; 
auditore del tribunale: funzionario;
Scorsero: percorsero.
all’entrature: ingresso, 
bullette: ordinamenti sanitari; 
ragguaglio: informazione; 
commissione: incarico; 
concorso: affluenza di persone; 
raddirizzar: rialzare le sorti; 
sconoscenza: ingratitudine.
imbrattati: insozzati, sporcati; 
quel corpo: quell’organismo, cioè il tribunale della Sanità; 
andasse freddo: procedesse con cautela e lentezza.
indifferenti: comuni; 
riscontro: controprova, confronto; 
se ne mettesse conto: se fosse di qualche utilità; 
serventi: servitori; 
seminìo: seme.
pigionali: ospiti paganti; 
augùri: presagi; 
contumacia: isolamento; 
deputati: incaricati;
robe: vesti e biancheria.
a tal segno: a tal punto; 
stornarlo: allontanarlo; 
pro patriae hostibus: come, in qualità di nemici della patria; 
cabala: inganno; 
far bottega: ricavare un tornaconto personale; 
chiaro: noto; 
bussola: portantina; 
cipiglio: aspetto corrucciato.
tanagliare: torturare con tenaglie roventi; 
spasimi: contrazioni muscolari; 
repentine: improvvise; 
transazione: compromesso.
faceva istanza: avanzava richiese; 
le venisse negato pratica dagli altri paesi: venisse impedito l’ingresso in città di persone o mercanzie sospette di contagio; 
connivenza: tolleranza colpevole; 
ministro: collaboratore; 
guardarobi: guardarobieri.
faceva ragione alle querele: rendeva giustizia nelle contese; 
riprendeva: rimproverava; 
argomento: prova; 
saggio: esempio; 
bravamente: coraggiosamente; 
come in solido: per vincolo di solidarietà; 
agiutto: aiuto; 
industria: operosità.
impugnato: negato; 
grand’inganno: sbaglio; 
menar buona: prendere per buona.
positivo: concreto; 
assito: palizzata; 
pile dell’acqua benedetta: contenitori per l'acqua santa posti all'ingresso delle chiese.
fatto: azione, deplora: condanna, biasima; 
temerità: ardire.
cauare indicio del fatto: per analizzare il fatto.
partiali: che appartenevano al partito di chi negava il contagio; 
in gala: festosamente e pomposamente abbigliati.