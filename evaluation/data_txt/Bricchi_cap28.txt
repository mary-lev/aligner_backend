Dopo quella sedizione... gran Bretagna: Nella prosa di queste pagine convivono un piano dell'apparenza, positivo (le cose come il popolo crede che siano) e un piano della realtà, negativo (le cose come stanno). L'uno e l'altro sono descritti dalla voce del narratore, che esercita però la sua funzione ordinatrice e giudicante distinguendo le due prospettive. L'ottimismo ingannevole è siglato dal verbo parve (2), e dalla precisazione come per miracolo (3): due modi per suggerire che la baldoria non ha effettive ragioni di esistere. Il ridimensionamento attuato dalla voce narrante è invece introdotto dalla congiunzione avversativa però (12), che serve a creare immediatamente il senso di un’opposizione, di una realtà diversa da quella che appare in superficie. Il periodo ipotetico dell'impossibilità (se tutte quelle che si pubblicavano in quel tempo erano eseguite, 36-37 sgg.) va interpretato così: la pena della galera consisteva nel remare sulle galee, navi della flotta spagnola; se tutti i trasgressori fossero stati puniti, questa flotta (gente in mare, 38-39) avrebbe raggiunto le proporzioni di quella inglese, leggendaria all'epoca, per la sua potenza.
Sia com'esser... farine e per i grani: La descrizione dello stato di cose e la valutazione del narratore non sono sempre separate e contrapposte, ma spesso si intersecano e si fondono in una stessa frase. Uno dei sistemi impiegati dalla voce narrante per insinuare il suo giudizio nella descrizione è la scelta degli aggettivi, che orientano la lettura nel senso desiderato (prezzo troppo sproporzionato, 53-54; enorme differenza, 55; e, più oltre, strani provvedimenti, 89). Una seconda tattica è la presa di distanza esplicita dalle opinioni e dalle decisioni di un personaggio: Don Gonzalo, per riparare a questo, come dice lui, inconveniente (74-75). L'inciso come dice lui (75) è un modo di scaricare sul personaggio l’intera responsabilità della sua affermazione. Un terzo espediente stilistico è quello di interrompere lo svolgimento della frase con una parentesi, che contiene l’esplicito commento del narratore. Per esempio: (e come non ci sarebbe stata?) (12-13); (e non si vede perché così tardi) (81). In queste pagine è inoltre molto presente la tecnica dell'appello diretto al lettore (non crediate, 7; come ognun vede 51-52; il lettore lo vede, 86-87): in tal modo il narratore stabilisce una sorta di complicità con chi legge, basata sulla logica e sul buon senso, e presuppone quindi un destinatario che condivida la sua prospettiva e colga tutta l'assurdità dei provvedimenti governativi.
La moltitudine... facevan la legge: «La conclusione accomuna in una lucida ed ironica condanna governanti e governati» (Getto 1964): la frase i mezzi erano convenienti tra loro (85-86) mette infatti sullo stesso piano il comportamento violento della massa e la risposta poliziesca del potere. Inoltre, non solo popolo e governanti danno prova di miopia, ma anche un grande paese come la Francia, in un'epoca storica più vicina, ha compiuto lo stesso errore. Dunque massa e potere, Seicento e Settecento, Lombardia spagnola e Francia post-rivoluzionaria risultano alla fine accomunati dagli identici limiti, che sembrano ripetersi ciclicamente di secolo in secolo e di paese in paese, come è ciclico, nella storia, il ripresentarsi della carestia. Un fenomeno legato alla natura e l’azione umana finiscono per venire così posti sullo stesso piano, e per risultare ugualmente incontrollabili. L'intero brano si impegna a dimostrare la consequenzialità e la rete di connessioni che legano ciascun evento a quello che precede: infatti si affollano termini come connessione (90); conseguenza/conseguenze (90; 100); combinazione (104); antecedente (91; 103). Il paese (104) a cui il narratore si riferisce è la Francia, l’epoca vicina (105) la Rivoluzione francese: nel 1793 la Convenzione decise di fissare un prezzo massimo per granelle e foraggi (denominazione celeberrima negli annali moderni, il maximum, come si affermava alle righe 68-69), ma, nonostante la pressione popolare (in francese forcer la main), il provvedimento fu ritirato entro pochi mesi.
Così, tornando a noi... ritratto doloroso: Il ritratto della carestia, che Manzoni copia (151) dalle sue fonti storiche, è preceduto da una presa di distanza da quelle stesse fonti. Gli storici sono spesso più attenti ai fatti (il ritratto, 139) che alle ragioni che li determinano (138-39), mentre l'autore illuminista si concentra, qui come farà poi anche nei capitoli sulla peste, sull'errore umano che devia il corretto scorrimento degli eventi, e sulla ricerca morale di cause e responsabilità (sulla cagion, 141). I limiti della più diffusa storiografia, la diversa posizione del narratore a sua volta storiografo, l'annuncio della descrizione che seguirà sono contenuti in un unico, lunghissimo periodo (Troviamo bensì [...] tutta la sua forza, 137-51), ricco di proposizioni subordinate, costruito secondo una complessa struttura retorica. Cioè: in un unico periodo di una decina di righe vengono ricapitolate, in sintesi, le teorie esposte fin qui; queste si dispongono, all’interno del periodo, come una serie di cause che hanno determinato lo stato di cose che l'autore si appresta a ritrarre (il ritratto del paese [...] quando la cagion del male, 139-41); le cause si accumulano e si intersecano fino a quando la lettura del periodo diventa difficile: allora il narratore riprende il controllo della materia, ripetendo il concetto centrale già enunciato all’inizio (quando, dico, la cagion vera della carestia, 149). In questo modo il periodo si chiude come un cerchio, perché la fine si ricongiunge all'apertura. Infatti, la parola chiave cagion (141, 149), emblema della storiografia manzoniana, si ripete all'inizio e alla fine della frase; e la parola ritratto, emblema del modo opposto di fare storia, che si trovava all'inizio (139), viene ripresa nella breve frase che segue subito dopo il lungo periodo (Ed ecco la copia di quel ritratto doloroso, 151-52).
A ogni passo... traditrice a ferire: «Nel capitolo XII all'esame di una situazione economica seguiva la rappresentazione della baldoria della folla che si impadroniva del pane e saziava finalmente la fame. Qui, all'opposto, il problema economico introduce a uno spettacolo doloroso di fame non saziata, di agonia straziante e di miserevole morte» (Getto 1964). Lo spettacolo è in effetti una serie di spettacoli: sfilano, una dopo l’altra, categorie umane diverse, ora accomunate dalla nuova povertà. Il punto di vista, come altre volte nel romanzo, è mobile, e corrisponde a quello di un ipotetico osservatore in cammino attraverso le miserie della città (A ogni passo, 153). Tutti i quadri sono basati sul contrasto tra passato e presente: gli accattoni, prima senza concorrenti, si vedono ora rubare il mestiere da chi in passato faceva loro l'elemosina; dipendenti e padroni, ora mendicanti, conservano i segni d'un’antica agiatezza (172), e d’abitudini operose e franche (173-74); nei bravi, la nuova umiltà contrasta col ricordo dell'antica superbia. L'opposizione si ritrova anche al livello linguistico, per esempio in accostamenti come inerzia e avvilimento (172-73) accanto a abitudini operose e franche (173-74); ciuffi arruffati e cenci sfarzosi (183-84); pane scellerato e pane chiesto per carità (188-89). Per quanto riguarda la sintassi, questa pagina descrittiva ha caratteri opposti alla sezione argomentativa precedente: là un periodo lunghissimo, ipotattico e complesso; qui frasi spesso solo nominali, magari brevissime (botteghe chiuse; le fabbriche in gran parte deserte, 153-54); oppure un po’ più lunghe, però per l’inserimento non di proposizioni subordinate, ma di participi presenti o passati in funzione di aggettivi (vaganti di porta in porta [...], appoggiati alle cantonate, accovacciati sulle lastre, 166-67).
Ma forse il... cadavere sul selciato: Dopo i cittadini ridotti in miseria, sfilano i contadini affluiti a Milano dalle campagne. Il mutare di quadro è marcato nettamente da formule di passaggio: i bravi seguono ai lavoratori di città introdotti da un C'eran pure (183); i contadini seguono ai bravi introdotti da una congiunzione avversativa, che fa spazio a un giudizio valutativo della voce narrante (Ma forse il più brutto e insieme il più compassionevole spettacolo, 197-98). All’interno del quadro generale, le singole categorie di individui si distinguono secondo le modalità linguistiche già utilizzate nei capitoli dei tumulti milanesi (il XII in particolare): si noti soprattutto l’uso dei pronomi-soggetto Alcuni (201), Altri (207), Gli altri (218). Ma in effetti la descrizione della massa tiene conto di due opposte tendenze: appunto quella alla distinzione (gli ultimi arrivati e quelli che già sono abituati alla città; quelli che vengono dalla pianura e quelli che vengono dalla montagna...); ma anche quella all'uniformità. La sofferenza tende infatti a cancellare i caratteri individuali, accomunando tutti sotto i segni della fame, della malattia, addirittura della morte. Dunque le facce hanno sfumature di colore diverse a seconda che provengano dalla pianura o dalla montagna, ma sono tutte rese uniformi dal marchio della miseria (tutte affilate e stravolte, tutte con occhi incavati, con sguardi fissi, tra il torvo e l'insensato..., 226 sgg.). 
Accanto... refrigerio: Dopo i quadri di desolazione senza speranza, si introduce il motivo della carità, incarnato nelle figure del cardinale Borromeo e dei suoi sacerdoti senza nome. Lo spettacolo è ancora terribile, e l’azione dei soccorritori assolutamente insufficiente; ma la loro attività basta ad accendere nella pagina uno spiraglio positivo. La carità di Federigo nei momenti di tragedia collettiva è destinata a ripresentarsi nel romanzo in occasione di un flagello ancora più tremendo di questo: la peste. Nel capitolo XXXII si descriverà infatti l’azione di soccorso, insufficiente ma coraggiosa, promossa nella Milano appestata dal cardinale e dai suoi sacerdoti (369-404), e il passo, pur nella diversa situazione, replicherà i motivi centrali di questo, insistendo non solo sulle virtù religiose di Federigo, ma anche sulla sua capacità di organizzare razionalmente i soccorsi. I due storici ai quali Manzoni attinge le sue informazioni sono Giuseppe Ripamonti, la cui opera Historiae Patriae è già stata citata nel capitolo IX (vedi a IX l’approfondimento Fonti storiche per il personaggio di Gertrude); e Alessandro Tadino, nominato qui per la prima volta, ma destinato a ricomparire nei capitoli XXXI (vedi la nota a 1-64) e XXXII (vedi la nota a 258-351).
Tutto il giorno... nelle loro mani: Dopo l’intermezzo dedicato all'opera caritatevole del cardinale Borromeo, riprende la descrizione della città devastata dalla carestia. Alle notazioni visive raccolte fin qui si aggiungono ora quelle uditive, introdotte da un si sentiva (335) che richiama il si vedeva (246) con cui iniziava la descrizione dei soccorsi di Federigo. I rumori prodotti dalla folla sono disposti in climax: dai gemiti ai lamenti, agli urli, alle strida acute (336-39). Il quadro successivo è di nuovo privo di sonoro: dapprima i percorsi opposti delle fiumane popolari sono ripresi dall’alto; quindi si realizza uno zoom sulla figura della donna morta e del suo bambino (378-87: descritti con le parole del Ripamonti); infine si torna a osservare, da una certa distanza, la folla dei nobili e dei prepotenti ormai domati dalla fame. Il passo del Ripamonti qui tradotto non viene dalle Historiae Patriae citate prima, ma dal De peste, un’opera pubblicata nel 1640, in seguito utilizzata da Manzoni per il capitolo XXXI. A separare le notazioni auditive dal nuovo flusso di immagini si colloca una riflessione della voce narrante (340-43), che chiarisce il clima emotivo del capitolo in opposizione a quello della sommossa di San Martino descritta nel capitolo XII. Il furore, secondo le riflessioni del moralista Manzoni, è suscitato dai mali di media gravità; quelli terribili hanno come effetto solo lo stupore e l'impotenza di chi li subisce. Dunque, la sommossa popolare aveva, per l’ultima volta, suscitato reazioni vitali nella gente; ora non restano che individui dalla volontà fiaccata, cadaveri ancora prima di diventarlo.
Codi passo l'inverno... ricoverarsi li: Il lazzeretto di Milano (433), completamente distrutto nella seconda metà dell'Ottocento, «era all’incirca compreso tra le attuali vie Lazzaretto, San Gregorio, corso Buenos Aires e viale Vittorio Veneto e ne rimane un tratto di pochi metri, in via San Gregorio» (Bezzola 1961). Il nome deriva all'edificio da quello di San Lazzaro, protettore degli appestati. «La descrizione è una fotografia. Questo lazzaretto era importantissimo come costruzione architettonica e storica; e il Manzoni, cui non sfugge l’importanza, dovendo tra poco qui dentro svolgersi un grande e pietoso dramma, ne tramanda ai posteri la figura» (Petrocchi 1902). In effetti, più che a una fotografia, la descrizione assomiglia a una pianta, dettagliata e oggettivamente precisa. La funzione di questo disegno è in primo luogo quella di fornire al lettore coordinate spaziali utili per la comprensione della storia; e in secondo luogo quella di suggerire l’importanza che l’edificio assumerà nello sviluppo della vicenda. Chi legge il romanzo per la prima volta non sa con certezza che scoppierà la peste; ma si sono accumulati fin qui molti segnali. Alcuni sono espliciti, come l'annuncio del crescere della mortalità e delle preoccupazioni di alcuni medici; altri, come la descrizione del lazzaretto, sono più sottili: il fatto che il ricovero degli appestati sia descritto con tanta minuzia non assicura che il morbo si propagherà, ma lascia supporre che altre scene del romanzo saranno ambientate lì. Suggerisce, dunque, salvando l'effetto di suspense. Il tribunale della sanità (417) è il collegio di magistrati incaricati di provvedere alla salute pubblica.
Molti vi concorsero... tal moltitudine: La descrizione del popolamento del lazzaretto e dei ritmi di vita al suo interno si basa spesso sulla figura retorica dell’antitesi, del contrasto tra le cose come dovrebbero essere e le cose come sono. In alcuni casi sono sfruttate le congiunzioni avversative, che oppongono esplicitamente due situazioni, una ideale e una reale: Molti vi concorsero volontariamente [...]. Ma molti più furon quelli che restaron fuori (473-77); s'era bensì ordinato che la paglia fosse fresca e a sufficienza, e cambiata spesso; ma in effetto era stata cattiva, scarsa, e non si cambiava (518-20). Talvolta l’opposizione risulta dal semplice accostamento di situazioni speculari: molti cresciuti nell'onesta attività de’ campi e dell’officine, molti altri educati nelle piazze, nelle taverne, ne’ palazzi de’ prepotenti (509-11). I dati di fatto tendono poi a specificarsi, in una minuziosa ricostruzione delle ragioni che li hanno determinati. Esemplare in questo senso è il lungo periodo delle righe 477-88 (O che ognun di loro [...] strascicarsi stentando per le strade). La proposizione principale si colloca alla fine della frase (il fatto sta che la più parte [...] continuavano a strascicarsi stentando per le strade, 486-88), ed è preceduta da una serie di sei subordinate causali simmetriche tra loro, tutte introdotte dalla congiunzione disgiuntiva o. Una sola delle subordinate, la terza (o quella diffidenza..., 479-80), regge a sua volta dipendenti di secondo e di terzo grado. Nell'insieme il periodo, anche se molto lungo, risulta di facile lettura, proprio grazie alla tecnica del parallelismo, la più usata dallo scrittore per tenere sotto controllo le diramazioni dei periodi estesi e fornire una traccia per la lettura (Herczeg, ETERNO LAVORO).
A tutte queste cagioni... nuovo flagello: La descrizione tende verso un culmine, rappresentato dalla parola pestilenza (548). Sono già comparse in queste pagine immagini di morte (con particolare evidenza il ritratto della donna ripreso dal Ripamonti, 378 sgg.), e sono stati impiegati termini come cadaveri, morte, mortalità, addirittura contagio (però solo come possibilità: pericolo del contagio, 418). Sommando i mali ad altri mali (A tutte queste cagioni [...] s'aggiunga, 534-36; Ai mali s’aggiunga, 538), si introduce finalmente la parola pestilenza, a partire dalla quale si dirama un lunghissimo periodo (548-70) che ne giustifica l'impiego. Come nell'esempio esaminato alla nota precedente, anche qui il voluminoso brano mantiene un impianto logico e trasparente grazie all'uso di uno schema fondato sul parallelismo tra i singoli membri: dopo la proposizione principale, che culmina nella parola pestilenza, si susseguono quattro dipendenti di primo grado causali, tutte introdotte dalla congiunzione correlativa sia (548; 550; 561; 564). Di queste subordinate, soltanto la prima è semplice, mentre le tre successive si ramificano a loro volta in altre proposizioni subordinate. L’andamento uniforme e ripetitivo garantito dal parallelismo è però movimentato dall'inserimento di tre parentesi (550-52; 558-61, 565-66), che aprono uno spazio alle opinioni e alle congetture della voce narrante, mentre l'ossatura principale della frase ricapitola in modo oggettivo tutte le possibili cause. Il fisico diligente quanto ingegnoso (560-61) è Enrico Acerbi (1785-1827), medico di casa Manzoni e studioso di batteriologia. Il monastero di Santa Maria della Stella (582), con l'annesso ospizio poi trasformato in orfanotrofio, si trovava nei pressi di porta Vercellina. Va precisato che nel lungo periodo qui analizzato, in quello esaminato alla nota precedente, e in altri esempi di complessa costruzione sintattica distribuiti nel romanzo, le correzioni nel passaggio dalla ventisettana alla quarantana riguardano il lessico, mai la sintassi, «il che implica [...] che nella prima edizione l'autore aveva già raggiunta la maturità delle sue risorse sintattiche» (Nencioni 1993).
Molte cose importanti... caparra del trattato: La nuova digressione storica si salda con la precedente, dove avevamo lasciato il Richelieu alle prese con l'assedio della Roccella (XXVII, 48), e impossibilitato a portare aiuto militare al duca di Nevers; lo stesso duca insediato a Mantova e deciso a rifiutare l’ordine dell’imperatore di consegnare lo stato in attesa di una deliberazione imperiale (XXVII, 43-44); Carlo Emanuele di Savoia alle prese con l'invasione militare del Monferrato (XXVII, 62-63); don Gonzalo Fernandez de Cordova, con gli eserciti spagnoli, impegnato nell’assedio di Casale, che andava male, in lungo, ogni tanto all’indietro... (XXVII, 76 sgg.). Ora la situazione si evolve. L'imperatore, nel maggio 1628, ha ordinato nuovamente al Nevers di abbandonare Mantova, e questi ha nuovamente rifiutato. Presa La Rochelle alla fine del 1628, il re di Francia Luigi XIII firma una tregua col re d'Inghilterra Carlo I Stuart nell'aprile 1629, e, rappacificato così il fronte settentrionale, scende in Italia. L'esercito francese ottiene, a Susa, una vittoria sul Savoia (uno scontro, col vantaggio de’ Francesi, 616-17) e si arriva al trattato di Susa che impone a don Gonzalo Fernandez de Cordova, alleato sabaudo, di togliere l'assedio a Casale. Quindi l’esercito di Richelieu ritorna in Francia. L'Achillini (625) è il poeta bolognese Claudio Achillini (1574-1640), autore di esasperato gusto barocco. Il sonetto Sudate, o fochi, a preparar metalli lamenta l'improvvisa partenza del re di Francia, mentre il secondo, che esorta il sovrano alla liberazione di Terra santa (628-29), si intitola I tuoi colpi devoti, al fin, troncaro. Non si conoscono invece notizie su Girolamo Soranzo (634).
Mentre quell'esercito... chiamare: L'antipatia del narratore per don Gonzalo Fernandez de Cordova è già emersa ogni volta che il personaggio è stato nominato, dalla semplice presentazione delle sue azioni: indifferente ai bisogni del popolo e pronto a delegare ad altri le sue responsabilità di governatore di Milano nel capitolo XII; smanioso di gloria militare e incautamente impegnatosi nell’assedio di Casale, effettivamente superiore alle sue forze, nel capitolo XXVII; fin troppo pronto a venire a patti con la Francia (616-24), e infine protagonista di una partenza ingloriosa fino al ridicolo (679 sgg.) in questo capitolo. Va però precisato che l'antipatia manzoniana per don Gonzalo è poggiata su non solide basi storiche. A partire dagli studi di Nicolini (1937) sappiamo infatti che non è accertato che don Gonzalo abbia voluto l’assedio di Casale, ma che, al contrario, fu costretto da manovre cortigiane a condurre l'operazione contro la sua stessa volontà. Risulta inoltre che don Gonzalo si oppose con tutte le sue forze alla discesa degli alemanni. Non è infine possibile che la risposta data al Tadino (659-60) provenisse da don Gonzalo, che aveva lasciato Milano nell’agosto 1629; infatti la discesa dei lanzichenecchi si colloca ai primi di settembre, dunque solo il suo successore Ambrogio Spinola può avere pronunciato le parole qui riportate. Precisazioni geografiche e storiche: il paese de’ Grigioni (641-42) è la Svizzera sud-orientale. Il Varchi (647) è lo storico Benedetto Varchi (1503-1565), e l’opera cui si fa riferimento è la sua Storia di Firenze, dove si afferma tra l’altro che la peste del 1531 (un secolo avanti, 647-48) fu portata in città dalle truppe imperiali. Per più dettagliate notizie su Lodovico Settala (667), vedi il capitolo XXXI, 314-23. Il presidente (670) del tribunale della sanità, di cui non viene ricordato il nome, era, all’epoca, Giovan Battista Arconati, convinto negatore dell'esistenza del morbo.
In quanto a don Gonzalo... ancor gli rimane: L'uscita di scena di don Gonzalo è il culmine del colore grottesco che la voce narrante ha fin dall'inizio attribuito a questo personaggio. A partire dalle sue prime apparizioni non è mai mancato, quando il narratore si sofferma su don Gonzalo, un accento polemico, e spesso è stato proprio il peso delle incombenze militari e politiche a suscitare il sarcasmo (Don Gonzalo, ingolfato fin sopra i capelli nelle faccende della guerra, III, 129-30; Don Gonzalo aveva troppe e troppo gran cose in testa, XXVI, 572-73). L'addio di don Gonzalo a Milano ricorda per certi aspetti l'assedio alla carrozza di Ferrer nel capitolo XIII: poiché il gran cancelliere si occupava dei problemi della città al posto di don Gonzalo impegnato in guerra, il nuovo tumulto appare anche come il saldo di un debito: la folla individua finalmente il vero responsabile delle sue sofferenze. Nello stesso tempo questo secondo episodio è in chiave comica (la folla non è armata, e lancia oggetti vari, ma poco eroici, come torsoli e bucce, 711) mentre nel primo si sfiorava la tragedia: a un mediocre, come don Gonzalo appare a Manzoni, non si addice infatti il clima solenne del dramma, ma solo quello burlesco di una farsa. Inoltre l'avventura dell'ex governatore è ancora più grottesca se si considera che segue al fallimento delle sue imprese militari: si tratta, insomma, di un trionfo alla rovescia. Al posto della folla festante che accompagna, acclamandolo, un generale vittorioso, a don Gonzalo sconfitto tocca, da parte di quella stessa folla, soltanto lo scherno. Ambrogio Spinola (715-16), genovese (1571-1630), prima di diventare governatore di Milano aveva combattuto nei Paesi Bassi come comandante dell'esercito spagnolo, dove aveva conquistato, tra le altre, la roccaforte di Ostenda.
Intanto l'esercito... ducato di Milano: La presentazione dei soldati di ventura ricorda quella dei bravi, nel capitolo I. Anche in quel caso entrava in campo una categoria sociale ben precisa, legata a una determinata epoca storica e del tutto scomparsa al momento in cui viene scritto il romanzo. Ma nel capitolo I il narratore si affidava alle parole delle gride (di cui citava ampi stralci), utilizzate con la duplice funzione di definire con esattezza storica la figura dei bravi e di consentire una lettura ironica della situazione: i provvedimenti contro i bravi si accumulavano, e nel frattempo costoro continuavano indisturbati la loro attività. Nel caso dei soldati di ventura la presentazione è completamente affidata alla voce narrante, che non interviene però con giudizi espliciti, ma lascia che siano i fatti a parlare da soli. Più diretta risultava invece la condanna contro il mestiere dei soldati di ventura nel coro del Conte di Carmagnola, la prima tragedia manzoniana, pubblicata nel 1820: Del conflitto esecrando/la cagione esecranda qual è?/-Non la sanno: a dar morte, a morire/qui senza ira ognun d'essi è venuto;/e venduto ad un duce venduto, /con lui pugna, e non chiede il perché. Rambaldo di Collalto (720), condottiero al servizio dell’imperatore Ferdinando II d'Asburgo, visse tra il 1575 e il 1630. La guerra dei Trent'anni, di cui la guerra per la successione del Monferrato rappresenta un episodio secondario, si protrasse dal 1618 al 1648, e si chiuse con la pace di Westfalia, che segnò il declino dell’impero germanico, stabilendo tra gli stati europei un rapporto di equilibrio politico e territoriale destinato a protrarsi fino alla politica espansionistica di Luigi XIV, il re Sole. La cattiva fine (758) di Wallenstein (per altre notizie su di lui vedi la nota a V, 414-455) è il suo assassinio per ordine dell’imperatore Ferdinando.
Una gran parte degli... territorio di Lecco: Dopo la violenza della natura, descritta nelle pagine dedicate alla carestia, ecco la violenza della storia. L'ultima parola del capitolo XXVII, prima che si aprisse la lunga digressione storica, era lontano (588); questo capitolo si chiude col nome di Lecco (802), patria dei personaggi popolari e teatro di molte delle loro vicende. Dunque la ricostruzione storica, partita da lontano, si ricongiunge con lo spazio geografico emblematico dei Promessi sposi. La pagina finale anticipa, condensandoli, i fatti di cui, nei due capitoli successivi, saranno protagonisti Agnese, don Abbondio e Perpetua. I tre personaggi, dopo aver nascosto alla meglio i loro averi, decideranno infatti di rifugiarsi al castello dell'innominato; saranno testimoni del passaggio delle bande alemanne; troveranno, al ritorno, casa e paese devastati e saccheggiati; sperimenteranno, oltre alla violenza dei soldati, la disonestà di alcuni compaesani, pronti a impadronirsi di quanto i lanzichenecchi hanno lasciato. Dunque, i fatti che sono qui descritti da un punto di vista esterno, senza commento di nessuno dei protagonisti, verranno, nei capitoli successivi, filtrati attraverso l'esperienza diretta di tre personaggi popolari. Nella Prefazione al Conte di Carmagnola Manzoni annunciava: "Premetto alla tragedia alcune notizie storiche sul personaggio e sui fatti che sono l'argomento di essa, pensando che chiunque si risolve a leggere un componimento misto d'invenzione e di verità storica, ami di potere, senza lunghe ricerche, discernere ciò che vi è conservato di avvenimenti reali." Nel romanzo storico agisce lo stesso principio, ma i due momenti di ricostruzione dei fatti reali e azione dei personaggi fantastici non sono più distinti, bensì convivono nello stesso testo; si succedono cioè circostanze reali e circostanze verosimili, e i protagonisti immaginari sono chiamati ad agire su uno sfondo ricostruito con scrupolo storiografico. Colico (799) si trova all'estremità settentrionale del lago di Como; Bellano (800) all’inizio del ramo di Lecco e all'imbocco della Valsassina, che scende verso Lecco.
s'erano addati: si erano messi;
stessero: restassero calmi; 
rinviliare: abbassare di prezzo; 
farinaioli: mercanti di farina; 
fattizia: artificiosa, falsa; 
facevan magazzino: trasformavano in magazzino; 
De orden de Su Excelencia: per ordine di sua eccellenza (il governatore don Gonzalo Fernandez de Cordova); 
per ufizio: per dovere professionale; 
mancamento: inadempienza, trasgressione.
d'ordinario: di solito, normalmente; 
di mistura: composto di farine di cereali diversi mescolate insieme; 
riso vestito: riso non brillato (cfr. liga 66), cioè non ancora privato della buccia che riveste ogni chicco; 
derrata: merce: 
moggio: misura di capacità corrsipondente a circa un ettolitro e mezzo;
decurioni: i Sessanta membri, nominati a vita dal governatore, di un collegio cittadino (vedi la spiegazione Manzoniana a XII, 124-26);
rappresentare: far presente; 
ricusasse: rifiutasse; 
maximum: prezzo massimo; 
inhabilità: insolvenza, impossibilità di pagare;
tratti di corda: tortura della corda (vedi nota a Il, 248),
erano convenienti tra loro: avevano la stessa logica; 
in fatto: nei fatti, in effetti; 
conforme all'equità: giusto; 
conviene: diventa necessario; 
coloro a cui tocca: le autorità; 
ciascheduna: ciascuna delle conseguenze;
dell'antecedente: legge precedente;
a un di presso: più o meno; 
ad onta: nonostante; 
cognizioni: conoscenze (economiche).
grasce: vettovaglie; 
disanimato: scoraggiato; 
ostavano: erano di ostacolo.
corso: scquenza; 
scemato: ridotto; 
avanzi: risparmi;
maestri: artigiani; 
lastre: pietre che lastricavano le strade; 
nell'inerzia: inattività; 
franche: oneste; 
mediocrità: condizione economica modesta; 
strettezza: povertà; 
facoltosissimi: ricchissimi; 
pompa: lusso; 
aggruppati: mescolati insieme; 
ai: dai, grazie ai; 
rilevato: evidente; 
genìa: specie.
incantati: imbambolati, impreparati alla nuova condizione; 
strascicavan: trascinavano; 
attillati: vestiti con ricercatezza; 
paravano: tendevano; 
per distinzione di miseria: per distinguersi coMe più miserabili degli altri; 
margini: cicatrici; 
provvisioni: provviste; 
sfrenatezza: violenza;
andati esenti: scampati; 
sterilità: scarsezza del raccolto;
gravezze: imposte fiscali; 
munificenza: generosità: 
termine: meta, punto di arrivo; 
ritti: in vita;
dilavate: pallide; 
basso paese: pianura.
l'insensato: privo di senno; 
irsute: ispide, incolte; 
aduste: rinsecchite; 
ciarpume: rifiuti; 
apprestati: preparati; 
tronche: indebolite; 
covili: giacigli; 
passeggiero: passante; 
subitanea: improvvisa; 
complession: costituzione;
ristorativi: mezzi per assicurare una rapida ripresa: 
consumati: brodi ristretti; 
stillati: distillati; 
riavendoli: facendoli tornare in sé; 
cose spiritose: alcolici.
a dozzina: a pensione, come ospite pagante;
a conto: in acconto;
estremità: casi estremi;
liberalità: azioni generose;
dispensando: distribuendo; 
ricusava: rifiutava,
misurato: limitato; 
posposte: visitate in un secondo momento; 
provveduti: accuditi; 
refrigerio: sollievo; 
querele: lamenti; 
mezzani: di media gravità;
stupidi: stupefatu, intontiti dallo stupore; 
deplorabile: degna di compassione; 
concorso: afflusso di persone.
saggio: esempio;
augurio: présagio; 
contrapposto: contrasto;
superfluità: ricchezza;
parca mediocrità: stato appena decoroso;
gretto: misero;
a quel segno: fino a quel punto;
sconcertati: dissestati;
strascico: seguito;
rivoltati: avvolti;
rappresentando: facendo presente;
sovrastava alla città: incombeva sulla città;
ammontata: accumulata; 
speditivo: rapido; 
risoluto: deciso;
gora: canale;
entrature: ingressi.
di rimpetto: di fronte: 
testatori: chi aveva lasciato denari per testamento; 
contumacia: quarantena, l'isolamento obbligato per merci o persone sospette di portare infezioni; 
purghe: disinfezioni;
esperimenti: controlli; 
non facendo conto: non prendendo in considerazione: 
sfrattasse: sè ne andasse;
positive: sicure; 
ammontati: accatastati; 
dispensi: distribuisca; 
per un più ristretto servizio: per provvedere a un minor numero di persone; 
in aria: senza fondamento; 
motosa: fangosa; 
ammalazzati: deboli, malaticci; 
perversità: crudeltà; 
sentimento: consapevolezza; 
smania: insofferenza; 
l'apprensione: timore.
d'un'influenza... epidemica: diffondersi spontaneo del morbo, senza bisogno di contatto fisico (contagio, 553);
travaglio: fatica;
tempera: ambiente propizio;
rammarichìo: rimpianto prolungato;
apparato: messa in scena, oscentazione; 
vessazioni: oppressioni, persecuzioni;
licenziaron: mandarono via; 
scemata: ridotta di numero; 
segatura: mietitura, raccolto;
giulio: moneta d'argento;
abborracciata: conclusa frettolosamente, raffazzonata;
determinato: convinto;
apparecchi: preparativi; 
schermito: rifiutato; 
sommissione: sottomissione, umiltà; 
protestandogli: dichiarandogli, annunciandogli; 
passo: diritto di passaggio; 
ricusasse: riflutasse.
caparra: garanzia; 
espressi: chiari; 
avvisi: avvertimenti; 
sprazzo: spruzzo, ombra; 
portamenti: azioni; 
riputazione: prestigio, onore: 
riparare: rimediare e premunirsi;
sorte: tipo, genere,
tratto: passo; 
d'alabardieri: soldati armati di aste; 
trombetti: trombettieri; 
di formalità: ligi alle forme, alle tradizioni.
non hauesse hauuto a caro: non avesse voluto
licenza: libertà sfrenata; 
raffinatori: esigenti: 
novatore: innovatore; 
a conto: per mezzo di acconti, anticipi; 
a spizzico: poco alla volta, con diversi versamenti di piccole somme; 
a cui la toccava: a cui toccava in sorte l'invasione; 
desolata: devastata;
busse: percosse.
rimpiattato: nascosto; 
succedevano: seguivano; 
sboccarono: sbucarono