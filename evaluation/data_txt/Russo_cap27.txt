Già più d'una volta c'è occorso:  Cfr. al cap. V, la p. 97, e al Cap. XII, p. 233 e 285, o al cap. XIII, p. 267.
Non possa esser letta se non da ignoranti: Battuta analoga a quella dei «miei venticinque lettori.» L'ironia è complessa e possiamo dire forcuta: da un lato, c’è della scherzosa modestia non disgiunta da una sottile ironia contro i letterati solenni che avrebbero disdegnato scrivere un romanzo, genere letterario fatto per gli ignoranti; dall’altro, è una maniera elegante di dissimulare l'ignoranza di molti lettori colti su quelle che furono le vicende e le ragioni della guerra di successione di Mantova, 12. Carlo Gonzaga. V. al capitolo successivo.
I ducati di Nevers e di Rhétel: Nevers città sulla Loira, diventò ducato nel Cinquecento, quando Margherita di Fiandra ebbe sposato Filippo duca di Borgogna; passò poi, per matrimonio, nella casa dei Gonzaga (1565). Rhétel, città delle Ardenne, fu nel 1581 elevata a ducato in favore dei Gonzaga.
Le guerre fatte senza una ragione sarebbero ingiuste: Feroce ironia. Sul sentimento della guerra in M., si veda la n. 9-10, al cap. XII.
Ferrante, principe di Guastalla: Era nipote di quel don Ferrante Gonzaga, che fu generale di Carlo V e che si distinse alla battaglia di S. Quintino: celebre, dice il BOTTA, «per valore d’armi e per malvagità di costumi», perchè, tra l’altro, aveva diretto l'assassinio di Pier Luigi Farnese. Il nipote Ferrante continuò le tradizioni dello zio nel suo ossequio e servitù alla corte di Madrid.
Carlo Emanuele I: N. il 12 genn. 1562, m. il 1630. Era figliuolo d’Emanuele Filiberto e di Margherita di Valois, figliuola di Francesco I, e genero di Filippo II di Spagna. Regnò per cinquant'anni, e fu irrequietissimo guerriero.
Margherita Gonzaga: Figlia di Carlo Emanuele I.
Della casa del gran capitano: Gonzalo Fernandez di Cordova, o Consalvo Ferrante com'era detto popolarmente in Italia, guerreggiò prima contro i Mori, a cui tolse Granata (1492); poi contro i Francesi, in Italia, per la spartizione del Reame di Napoli. Vinto una prima volta dai francesi, si dovette chiudere 24 Barletta (durante questo assedio avvenne la famosa disfida tra francesi e italiani: il giovine lettore ne saprà qual cosa dal romanzo di Massimo d’Azeglio, La disfida di Barletta), ma poi battè i francesi a Seminara e a Cerignola e entrò in Napoli vincitore (21 maggio 1503). Così il Napoletano passò alla Spagna. 
La guerra in Fiandra: È la guerra di religione, condotta dalla Spagna nei Paesi Bassi nella seconda metà del '500, per lo stabilimento dell’Inquisizione contro i protestanti e in cui si distinse il feroce duca D'Alba. Ma quella a cui partecipò il giovane Gonzalo è soltanto un corollario di essa. I Paesi Bassi erano resi indipendenti, quando Filippo IV ruppe la tregua. Storici di codesta guerra sono stati, in italiano, Guido Bentivoglio (1579-1644); in latino, Famiano Strada (1572-1649).
Faceva più fuoco, perchè questa si dichiarasse: Gonzalo era voglioso di imitare il suo grande antenato. Sulla figurazione artistica, che il M. ci dà delle inclinazioni fatue e faccendone di don Gonzalo, cfr. la n. 110-11, al cap. XII.
Li rimetterebbe a chi fosse di dovere: Dunque, dalla parte del legittimo duca di Nevers, Carlo Gonzaga, stavano la Francia, Venezia e il papa; dalla parte di Ferrante Gonzaga, principe di Guastalla, stavano l’imperatore Ferdinando II, la Spagna e il duca di Savoia; il papa e l’imperatore, dalle due parti, con false attitudini arbitrali.
Urbano VIII: che pontificò, come sappiamo dal cap. V e dal XIX, dal 1623 al 1644. Sul suo falso pacifismo, cfr. la n. 361, al cap. V, p. 98. È il famoso papa Barberini, che fece costruire il Palazzo Barberini con le pietre del Colosseo, donde la celebre facezia satirica di Pasquino: quod non fecerunt barbari, fecerunt Barberini. È il papa che sottomise a processo Galileo Galilei. 
Nell'assedio della Roccella: La Rochelle, città della Charente inferiore, era diventata il rifugio dei protestanti, fuggiti alla notte di S. Bartolomeo; e, quando il 1627 la Francia dichiarò guerra agli inglesi, la Rochelle partecipò per i nemici della Francia. Così fu assediata, e il Richelieu la prese, sbarrando il Porto con una diga che ancora esiste. I rifugiati protestanti furono più che decimati, e Claudio Achillini celebrò la facinorosa impresa, inneggiando all’ingegnoso assedio (E machinando inusitati ponti, Diè fuga a i Mari e gli converse in Valli), e alla religiosa carneficina (I tuoi colpi devoti alfin troncaro A l’Idra Roccellese i capi infidi; Fondasti di steccati alto riparo, E limitasti all'Oceano i lidi.).
Attraversato dal partito della regina Madre: Maria de’ Medici (1578-1642), moglie di Enrico IV, prima fautrice e poi gelosa della potenza del Richelieu, congiurò contro di lui. Il cardinale la fece rinchiudere nel castello di Compiègne, mandando a morte i suoi complici (1631). Passò quindi nel Belgio, poi in Inghilterra, infine a Colonia, dove morì. La frase per certi suoi motivi del M. si riferisce a questa avversione di Maria de’ Medici alla politica, qual si fosse, di Richelieu.
A Casale: Casale Monferrato, nella provincia di Alessandria, antica capitale del Monferrato. Il 1703 passò definitivamente alla Casa di Savoia. 
Nella guerra sia tutto rose: C'è un’ironia, in generale, per la guerra, e un’ironia, in particolare, per don Gonzalo, che aveva fatto «creder molto agevole l'acquisto di Casale.»
Quella assegnata al re di Spagna: Più sopra ha detto che «il punto più difeso della parte pattuita al re di Spagna» era Casale.
Così attivo ne’ maneggi... come prode nell’armi: Cfr. la n. 88
I tegoli di Casale: Ha più valore un tegolo, che la vostra sciocca gloria militare: questo il «sentimento di feroce ironia del Manzoni.
Questa circostanza: Della fuga di Renzo nel territorio di Bergamo, ciò che richiamava in campo la parzialità di Venezia per il duca di Nevers e contro la Spagna. Per questo «sottilissimo e invisibile filo», Renzo era  rimasto «attaccato a quelle troppe e troppo gran cose.».
Dopo aver parlato del tumulto, leggermente: Questo particolare è quasi storico. Il NICOLINI ha scoperto i dispacci, che il residente veneto, il Marioni, inviava a Venezia. Nel dispaccio del 25 novembre, questi narra che la sera del ’22, «coll’esempio degli altri ministri de' principi qua residenti» si recò a «complimentare» don Gonzalo, soggiungendo di averlo trovato «vestito degli abiti che adopera al campo», cioè appunto in corazza, e che il governatore gli parlò «del pane e de' pristinari maltrattati dal popolo, degno di gran gastigo». Don Gonzalo si lamentò d'altro (non certo di Renzo), si lamentò per il fatto che Venezia, segretamente, aveva «disposto tutte le cose necessarle» per «entrare con le sue armi nel Milanese, nello stesso tempo che denari contribuiva al duca di Mantova». Cfr. NICOLINI, op. cit., p. 192.
Come un baco da seta che cerchi la foglia: Similitudine felicissima, che rende al vivo l’alzare e il dimenare lento della testa nello sforzo della memoria; e similitudine avvolta di satira, per tutto il tono stesso del periodo. Il PISTELLI nega tale satira, prestando all'immagine soltanto un valore raffigurativo. Ma si ricordi la quasi analoga similitudine dantesca, per descrivere Carlo Martello fasciato dallo splendore della beatitudine, «quasi animal di sua seta fasciato» (Parad., VIII, 54); e s’intenderà meglio, per contrasto, la sfumatura di satira, che viene all'immagine del baco, in forza del complesso giro del periodo, in Manzoni. Il valore dell'immagine è sempre nel suo tono.
Passò ad altro e non ci pensò più: Feroce ironia contro certe puntigliose persecuzioni poliziesche, che, a un certo momento, cadono, perchè troppo più grandi del poveruomo a cui sono rivolte.
Aveva risposto di sì: «Un pochino, signor dottore» aveva risposto Renzo. Vedi a p. 55.
A que' tempi non si trovava così facilmente: Senti in questo giudizio l’atteggiamento illuministico dello scrittore: fu il Settecento illuminista a diffamare o a convalidare il cattivo nome della civiltà secentesca. Tutto nel Seicento, era errore, tenebre, ignoranza. 
Non s'è mai saputo: Fra Cristoforo era a Rimini, e il padre guardiano aveva avuto ordine di fargli troncare ogni relazione con i suoi protetti di Pescarenico.
Il contadino che non sa scrivere: Gustosa digressione sulla epistolografia degli scrivani di paese. Si noti che le insinuazioni satiriche, in tutto il pezzo, non sono contro il contadino che non sa scrivere, ma contro il letterato rudimentale che c'è anche nel cuore degli ignoranti. La prosunzione della cultura è perseguita dal M. in alto e in basso; a un bel momento lo scrivano privato è messo anche vicino al letterato di professione, a noi che scriviamo per la stampa. Nota satirica, che rientra in quella satira più generale per la mezza dottrina, e per la dottrina inutile, di cui proprio in questo capitolo si celebrerà l'epopea eroicomica nella figura di don Ferrante. 
Due scolastici... sull'entelechia: L'entelechia è termine filosofico, usato da Aristotele, per indicare la realtà perfetta nel suo sviluppo. Si distingue perciò dalla potenza, e anche dall'atto stesso, perchè questo rappresenta la realizzazione attiva della potenza, mentre l’entelechia ne costituisce invece l'estremo e perfetto risultato. Ma non mancavano gli scolastici che identificavano l'atto con l’entelechia, mentre altri distinguevano l'atto come actus, e la entelechia come actum. E il M. ha colto bene l'esempio, perchè questo è uno dei punti più controversi della logica aristotelica. E, d’altra parte, esso si intona ai tempi secenteschi. Già avvertiamo che la fantasia manzoniana comincia a commuoversi per l’eroe della scolastica, don Ferrante, a cui si appresta a dar vita. 
Ci avesse poi a toccare qualche scappellotto: Ai tempi del M., fervevano le dispute tra romantici e classcisti: l’allusione alla intemperanza di quelle polemiche doveva esser chiara ai lettori contemporanei. Così il M., con un fare reticente, aguzza la sua punta contro i confratelli del suo tempo, ma al momento stesso, rispetta l’atmosfera secentesca del racconto, con la scelta (sapiente anzichè cauta) dell'esempio aristotelico. 
Turcimanno, o dragomanno, è il mezzano e interprete: Parola di origine araba. Qui l’uso, scherzoso, è molto appropriato: lo scrivano parlava arabo e Agnese lombardo!
N'erano arrivate fino a Renzo: La conversione dell’Innominato aveva fatto chiasso anche in quel di Bergamo, Si ricordi che il suo castello era «confinante col territorio bergamasco». 
Da una maraviglia e da una sospensione: Avverti la delicatezza di queste note: Renzo non si lascia inebriare da tutto quell’oro. È innamorato che dubita oscuramente di qualche strana novità.
La tremenda storia di quella persona: Lucia, non l’Innominato, come interpreta il PETROCCHI.
Io il cuore in pace non lo voglio mettere: Tutto il periodo animatissimo ricorda il colloquio polemico, nel bosco, contro il mercante, al cap. XVII. Qui l'ispirazione è ancora più alta: l'amore. Con questi tratti, senza indugiarsi nelle analisi di fantasie amorose, il M. rende a un tempo l'impetuosità del personaggio e la pienezza del suo sentire. Una mezza pagina sulla passione e le passioni di Renzo, che dovrebbe accontentare anche i critici più avari. Quel Renzo, che poco manca che non se la prenda col lettore interprete, e che poi trema, inorridisce, s'infuria, è un piccolo Orlando della vita quotidiana. In termini elementari, e sfumandolo del suo consueto sorriso, il M. ha colto il dramma dell'amore illuso e contrastato. Il M. sa essere poeta dell’amore, ma con arguzia di savio.
La Madonna c'entra per aiutare i tribolati: Rischiosissimo e arguto accenno, in cui il M. riesce a rispettare il sentimento religioso del personaggio, e al tempo stesso a colorire l’effusione risentita dell’innamorato.
Pensasse a dimenticarla: Frase argutamente contraddittoria, in cui artista confessa maliziosamente quello che è il più nascosto sentimento di Lucia.
A dire o a cantare orazioni a mente: Quel cantare a mente avvolge di un sorriso tutti questi sforzi della povera Lucia.
«Io non penso a nessuno»: Parole, nella loro passività, di una dolente eloquenza. Ricorda la battuta di Ermengarda al padre (Atto I, 231-32): Ogni passata cosa è nulla per me. Frase di una sconsolata genericità, in cui Ermengarda dissimula il pudore della sua passione.
Un partito onesto, ragionevole: C'è una verità (il fascino della maschilità irrequieta e irregolare sulla giovanile fantasia muliebre), deformata comicamente, per il tono saputo e sordamente stizzoso con cui è enunciata la massima. La comicità di donna Prassede sta in questo: nell'irrigidimento dommatico di alcune verità spicciole, che sono sempre volubili, accidentate, diverse a seconda i casi e gli individui. Se la paura di don Abbondio è comica per il rattrappimento delle idee, dei gesti, delle parole del personaggio, il moralismo di donna Prassede riesce a una forma di comico più acre, per cotesto irrigidimento ideale della stessa capacità discriminatrice del giudizio. Anche, qui c'è il meccanismo, che si sostituisce alla mobilità spirituale della mente umana. Donna Prassede è una scolastica del moralismo, come il marito è uno scolastico della sua scienza: se l'uno si accontenta della sua logica formale, e, purchè un sillogismo fili bene, può anche prendersi il contagio tranquillamente; questa qui, per salvare un certo suo astratto massimario dell'onestà, della ragionevolezza, della pietà, del giudizioso, manderebbe all'inferno mezzo mondo, con piena soddisfazione di sè e della sua coscienza. Ma la crudeltà di donna Prassede, bisogna dire, pur trattandosi di un’illetterata, è di origine intellettuale: essa è la vittima del suo intelletto astratto, quell’intelletto astratto, che è la perdizione dei fanatici ingenui: ingenui, ma non per questo meno pericolosi. Però il M., pur essendo acre nella sua ironia interlineare contro il personaggio, sorride: c’è l'errore dell'intelletto, non la consapevole malignità della coscienza; il cielo rimpicciolito, e scambiato e ridotto alle proporzioni del piccolo cervello di una donnetta che fa la gran saputona. Ed ecco che il M., poeta di una religione dommatica e di quella scienza illuministica che conclude anch'essa a una forma di dommatismo, si trova, proprio lui, a satireggiare le forme dommatiche della religione e della moralità, queste in donna Prassede, e le forme dommatiche della scienza, nel suo illustre, vacuo, consorte. Col sussidio della sua sensibilità e finezza d’artista, egli risolve il domma della religione e della moralità nell’attualità del sentimento, e il domma della scienza in un aristocratico scetticismo o in una sorridente discrezione. L’arte, o meglio il sentimento irrequieto e profondo da cui nasce la sua arte, finisce, così, con l'essere la salvezza del cattolico e illuminista Manzoni. Sono i servizi, che Satana (l’arte) qualche volta rende ai settatori del suo grande avversario.
Di quello sdegno... nel suo animo dolce e nella sua umile fortuna: Anche qui una nota della vivezza passionale di Lucia, ma moderata nei termini della sua nativa dolcezza e della sua umile fortuna. Nell'ultimo inciso, senti il poeta uscito da quella rivoluzione europea, che annunziava ai popoli nova franchigia e genti nove, ed esaltava gli umili.
Come prossimo: Era un tentativo di dissimulare a sè stessa, che la sua difesa era suggerita da sentimento amoroso.
Non saprei ben dire come la cosa stesse: Il narratore, cioè, dà ragione a donna Prassede. Maniera maliziosamente dubitativa, per confermare l'attaccamento amoroso di Lucia a Renzo. 
La vecchia faceva del poverino: Qui donna Prassede diventa la vecchia, e Lucia la giovine (PISTELLI). E i commentatori, dal Mestica al Pistelli, rilevano che «davanti a Lucia si commuovono, per la sua bontà e la sua dolcezza e la sua sventura, il Nibbio, l’Innominato, anche Gertrude, tutti fuorché questa vecchia pinzochera e la vecchiaccia del castello» (PISTELLI). Per tutto ciò, il Pistelli è tratto a concludere che donna Prassede non è un «tipo comico e umoristico», come vogliono alcuni critici e chiosatori. Aberrazione psicologica del buon Pistelli, che si affezionava ai fantasmi dell’arte come a persone della vita quotidiana, e con essi si accordava o combatteva sentimentalmente. Così egli aborriva lee «vecchie», e, sia detto senza malizia, preferiva le «giovani», le quali, come dice proprio quella vecchiaccia del castello da lui non amata, «fanno bel vedere a piangere e a ridere, e hanno sempre ragione». Un esempio questo caratteristico, e colto nella persona di un fine lettore, come era il Pistelli: quel che possa portare la sovrapposizione psicologica dei nostri sentimenti sui fantasmi dell’arte. A dire il vero, il Manzoni ama anche donna Prassede, perchè, senza amore, non nasce mai arte. E nella luce della commedia, c'è posto comodo ed ameno anche per questa «vecchia pinzochera». Cfr. la n. 392, al cap. XX.
Risvegliava, per opposizione: Quel che segue, paragrafo denso di sapienza pedagogica: la compressione di certi sentimenti finisce, col portar sempre, negli animi gentili, l'esaltazione, la insurrezione più viva di quegli stessi sentimenti, che l'opposizione vorrebbe mortificare. Ne sa qualcosa la storia dell'educazione e della scuola, e l’esperienza psicologica quotidiana.
Quell'altro: L’amore.
Parlando a fin di bene, tirava avanti: Vedi la n. 254.
Per temperar così l'agro col dolce: C’è tutta una satira interlineare di un certo gusto pedagogico, venuto su con la Controriforma, e di cui trovi un riflesso anche nei noti versi del Tasso: «Così a l’egro fanciul porgiamo aspersi - di soavi licor gli orli del vaso - succhi amari ingannato intanto ei beve, - e dall’inganno suo vita riceve» (Gerusalemme liberata, I, 3). 
Non rimaneva... astio contro l’acerba predicatrice: Come non ne rimane nel lettore, perchè, con buona pace del nostro Pistelli, non ce n’era nell'artista Manzoni. 
Una sollevazione di pensieri e d'affetti: Bellissimo. Una di quella battute rapide, epico-liriche, che trasfigurano nella eguaglianza sovrana dell’arte i sentimenti di una povera contadina: la quale, come tale, esiste quale categoria estetica, soltanto per l’aristotelico Tommaseo e per i suoi moderni inconsapevoli seguaci, che continuano a parlare di una Lucia «contadina», o «montanara» o «donna di casa», massaia umile e insignificante. Cfr. la nota 684 al cap. VIII.  
Tutti cervelli che avevan bisogno: E negheremo la commedia di questo piccolo esercito di cervelli, comandati, raddirizzati, guidati, dalla nostra robustosa conestabile e maliscalca? 
Tre monasteri e due case: Dall'esercito dei cervelli ora passiamo a conoscere i confini degli stati, del regno di donna Prassede.  
Da padri, da madri... e da molte monache: C'è lo schieramento a oste delle forze avversarie. 
Era una guerra, anzi cinque guerre: Chi ha un suo regno, deve pur difenderlo. Questa nota sulla guerra, anzi cinque guerre, non giunge come una facezia fredda e statica, ma è un'immagine animatissima, preceduta e quasi provocata dall’impulso di tutta quella folla di servitori, che hanno bisogno «d'esser raddirizzati e guidati»; da tutti quei «molti», con cui donna Prassede non era obbligata a niente, ma ai quali rendeva pure lo stesso servizio; da quelle cinque figlie, da mariti, da padri, da madri, da fratelli, da badesse, da altre dignità e da molte monache. Si noti l'enfasi di tutti quei numeri (cinque figlie, tre monache, due maritate, tre monasteri, due case, due mariti, tre badesse), rincalzati da quei periodi o quelle altre frasi tutte anch'esse di ordine o ritmo numerativo. Quando spunta la parola guerra nel racconto, il coro degli armati è già tutto schierato sulla scena. Da ciò, la parossistica animazione comica della pagina.
Il bene bisogna, le più volte, farlo per forza: C'è condensata, in una massima, tutta la pedagogia di donna Prassede; che poi, a farla apposta, era la pedagogia trionfante del suo secolo. Anche qui niente gusto bozzettistico di una «macchietta» isolata, che sarebbe sempre una forma d’arte deteriore, ma un gusto bozzettistico che sale ad essere un gusto storico, e però rientra nel quadro sistematico di tutta la rappresentazione del Seicento. Donna Prassede è una pedagoga di tutti i tempi, ma, innanzi tutto, è una pedagoga figlia del suo secolo, barocco, esteriore, autoritario, petulante. Nota la sfumatura storica del suo nome: Prassede, come Ferrante (= Ferdinando), è nome spagnuolo, senza dire del don e del donna. In a Milano c'è la chiesa di Santa Prassede.
Non gli piaceva nè di comandare nè d'ubbidire: È satireggiato l'umbratile spirito di indipendenza e di libertà del letterato, il quale vive in mezzo ai suoi libri, alieno dalle lotte pratiche, ma, perchè tale, servo, anche, senza parere, della volontà altrui. E qui la tiranna invisibile dell’innocente uomo, per lo meno, è donna Prassede. Senza dire poi, nella vita civile, dei padroni spagnuoli, di cui il letterato solitario era ossequiosissimo servitore. 
Un uomo fisso nelle sue idee: L'umorismo del giudizio di donna Prassede, sta in questo, che, anch'essa, era della stessa categoria. «Con l'idee donna Prassede si regolava come dicono che si deve far con gli amici: n'aveva poche; ma a quelle poche era molto affezionata» (XXV). 
C'entrava anche un po' di compiacenza: Difatti era una ammiratrice dei fiori e dell'ortografia del marito, e «nell’occasioni d'importanza» si serviva di lui «per segretario», come quando doveva scrivere una lettera al Cardinale, per aver Lucia quale ospite graziosa nella sua casa.
Poco meno di trecento volumi: «La descrizione manzoniana.... è un catalogo ragionato, metodico, satirico, che assume tutta l’importanza di una profonda analisi psicologica, poichè ogni libro o famiglia di libri è messa in intimo rapporto con la educazione e la tempra del possessore di essi. La mente angusta di don Ferrante, presuntuosamente sicura di sè, ingenuamente paradossale e pedantesca, e la sua coltura secentisticamente enciclopedica insieme e ristretta, si riflettono, come in uno specchio, nella sua biblioteca, e i palchetti di questa diventano per noi come le cellule del povero cervello del padrone». (D'Ovidio, Discussioni manzoniane). I critici hanno ricordato come fonte la biblioteca del Don Quijote, descritta dal Cervantes, e la biblioteca e il museo di Gionata Oldbuck nell’Antiquario dello Scott, mentre don Ferrante stesso sarebbe una reminiscenza di Luca Lundin dell'Abate scottiano. Ma si tratta di reminiscenze formali, o di contenuto, tanto diverso è lo spirito e l’arte, originalissima, del Manzoni. In ogni modo, si veda l’op. cit. del D'OVIDIO, e i saggi letterari del BORGOGNONI, Disciplina e spontaneità nell’arte, 
Tutte opere delle più riputate: Don Ferrante «nella scelta e nella predilezione dei libri mostra innanzi tutto e più di tutto questa paura del pensiero, questo terrore del nuovo, che è il marchio più spiccato di tutti i don Ferrante... Neppure per curiosità egli dà luogo nella sua biblioteca alle opere, non dico più audaci, ma anche solo più significative del suo tempo. Egli ha raccolto, egli legge, egli adora le opere più reputate. Il giudizio dei più coincide col giudizio di don Ferrante». (DONADONI, La dottrina nei «Promessi Sposi», in op. cit.).
Nell'astrologia: Don Ferrante è di tutto e per tutto, un arretrato, egli «è il passato, è per il passato. Il decimosettimo è il secolo di Keplero e di Tiko-Brache: il secolo che vide nascere l'astronomia: e don Ferrante è competentissimo in.... astrologia: il secolo decimosettimo è il secolo di Galilei e del Viviani e della fisica: e don Ferrante è un furioso cultore della magìa e delle scienze occulte. È il secolo a cui la Historia naturalis di Bacone tracciava il metodo per giungere alle leggi della vita organica e inorganica: e don Ferrante è un lettore di lapidari, degli erbari e bestiari del Medio Evo. Il secolo decimosettimo rise di un riso europeo alla lunga, gioconda beffa del Cervantes contro la cavalleria: e lo studio principale di don Ferrante, quello che dava una parvente ragione di essere alla sua vita e che solo poteva trarlo dalla sua biblioteca fra gli uomini, era la scienza cavalleresca. Il secolo decimosettimo è il secolo di Lord Bacone e di Cartesio, cioè dell’insurrezione universale contro l’Aristotele delle scuole: e don Ferrante sceglie come proprio modello il suo bravo Aristotele» (DONADONI, op. cit., pagina 347).
D'influssi, d'aspetti, di congiunzioni: Gli influssi, sono le azioni esercitate dagli astri; gli aspetti, le apparenze degli astri, da cui si traevano gli oroscopi; le congiunzioni, i momenti dei loro incontri, che avevano un determinato significato per gli astrologi. La peste a che cosa è dovuta? Alla fatale congiunzione di Saturno con Giove: «È lor signori mi vorranno negar l’influenze? Mi negheranno che ci sian degli astri? O mi vorranno dire che stan lassù a far nulla, come tante capocchie di spilli ficcati in un guancialino?»
Dodici case del cielo: Sono i segni dello zodiaco. Anche il corpo umano fu diviso in dodici parti, in corrispondenza delle costellazioni. Sulla testa influiva l’Ariete, sul collo il Toro, sul cuore il Cancro, sui ginocchi il Capricorno, ecc. E le malattie erano messe in relazione con le influenze dello zodiaco, sicchè medicina e astrologia erano strettamente unite. 
De' circoli massimi... di transiti e di rivoluzioni: I circoli massimi: equatore, meridiano, orizzonte, coluro equinoziale. I gradi lucidi e tenebrosi: le suddivisioni delle orbite percorse dal sole e dagli altri pianeti. Esaltazione e deiezione, quando il pianeta è alla sua maggiore altezza, rispetto all'orizzonte, o quando il pianeta attinge l'orizzonte. Transiti: passaggi. Rivoluzioni: movimenti circolari. Per spiegazioni più particolari, il lettore curioso veda la voce Astrologia nell'Enciclopedia Treccani. La terminologia astrologica, oltre che la corrispondente simbologia, era un tempo familiarissima al pubblico comune; ciò che ci è attestato da opere di arte decorate da motivi astrologici: il campanile di Giotto a Firenze; alcune sale del palazzo Schifanoia a Ferrara e del palazzo d'Arco a Mantova; i capitelli del palazzo ducale di Venezia; alcuni codici casanatensi, barberiani, vaticani ecc. Ma l'astrologia, che ha avuto vita per venti secoli, cominciò a essere irrisa nel Seicento, col prevalere della scienza sperimentale, finchè nel Settecento e nell'Ottocento ebbe il suo colpo di grazia, con la scoperta di due nuovi pianeti (Urano nel 1781, Nettuno nel 1846), che sconvolse il domicilio degli altri pianeti, e rivoluzionò quella domificazione celeste, su cui tanto avevano almanaccato il Cardano e l'Alcabizio.
Cardano, Girolamo: N. in Pavia nel 1501, m. a Roma nel 1576. Fu famosissimo matematico, geologo, medico, filosofo. Lo Scaligero, suo avversario, gli riconobbe ingegno di «più che uomo». Fu stranissimo di temperamento, e di diè aria di mago e di taumaturgo. Interessante la sua autobiografia, De vita propria, che è stata ripubblicata, nella versione italiana, anche recentemente, e ci rivela un Cellini in tono minore (Milano, Cogliati). Fu uno degli animatori del movimento filosofico, che nel Cinquecento aveva per centro Padova, e avanzò tesi antiaristoteliche. Ma don Ferrante gli perdona il suo antiaristotelismo, in grazia della astrologia. Opera sua massima è il De subtilitate (De futilitate voleva che si chiamasse un suo arguto avversario), e sul valore speculativo del Cardano, in genere, vedi G. DE RUGGIERO, Rinascimento, riforma e controriforma, Bari, Laterza, I, pp. 187-189.
Alcabizio: Scrittore arabo d’astrologia del sec. X, autore di una Introduzione all’astrologia, assai diffusa in Europa nella traduzione latina di Giovanni da Siviglia, e che fu stampata, col commento di Giovanni da Sassonia (del 1331), varie volte sul finire del ’400 e nel ’500. È giudicato anche oggi un ottimo manuale introduttivo all’astrologia (esclusa la parte matematica).
La superiorità degli antichi: Il '600 è il secolo della famosa querelle tra gli antichi e i moderni, e in cui si fece strada il concetto della superiorità dei moderni sugli antichi, per la maggiore vecchiezza (storicità) dell'esperienza dei moderni rispetto agli antichi. Ebbene, neanche in questo particolare, don Ferrante procede con i suoi tempi: egli è ancora per la scienza degli antichi, ma, poichè in medio stat virtus, «non poteva però soffrire quel non voler dar ragione ai moderni, anche dove l'hanno chiara che la vedrebbe ognuno.» Dove è colto quell’ecclettismo, che è sempre segno di scarsa personalità e di indifferenza mentale. 
Dalla lettura di Diogene Laerzio: Scrittore del III sec. d. C., detto Laerzio, pare, dalla città di Laerte in Cilicia. La sua opera, Vite e dottrine dei più illustri filosofi, (il titolo è variamente raffazzonato dagli editori), in dieci libri, è una summa di notizie utili, ma molto farragginosa e antimetodica. Non per nulla era un libro di testo di don Ferrante, che non amava i libri scientificamente aggiornati.
Bisogna scegliere un autore: Satira del psittacismo filosofico. 
Non è nè antico nè moderno; è il filosofo: Don Ferrante, come è incerto nella querelle tra gli antichi e i moderni, così, per la filosofia, opta per Aristotele, perchè è il filosofo di tutti i tempi.
Non aveva mai voluto leggerle: Come l’aristotelico Cesare Cremonino collega di Galileo Galilei nello studio di Padova, il quale non voleva appressare l'occhio al telescopio, perchè Aristotile aveva detto che il cielo è incorruttibile, e quindi non suscettibile d’aumento o di diminuizione. Ricorda quell'altro aneddoto dei Massimi sistemi, in cui un peripatetico, avendo assistito a un esperimento anatomico comprovante la provenienza dei nervi dal cervello e non dal cuore, «stato alquanto sopra di sè, rispose: Voi m’avete fatto veder questa cosa talmente aperta e sensata, che quando il testo di Aristotile non fosse in chiaro, che apertamente dice i nervi nascere dal cuore, bisognerebbe per forza confessarlo per vero.».
Il trattato De restitutione temporum... Duodecim geniturarum: La prima opera è di «Rettificazioni nel calcolo delle Stagioni e dei moti del cielo», e quella Duodecim geniturarum, «il  libro delle dodici nascite», è un commento astrologico a dodici nascite illustri.
D'aver troppo ingegno: Ricorda la frase dello Scaligero, di cui alla n. 374. 
Se fosse stato sempre nella strada retta: La strada retta è sempre Quella sognata dagli imbecilli; e ancora non si è trovata quale e dove sia. Significativa una lettera di Hermes Visconti al Fauriel (10 agosto 1823): «Soltanto un piccol numero di persone comincia a dir sottovoce che il Manzoni è il migliore de’ poeti viventi in Italia; gli altri stimano lodarlo abbastanza, chiamandolo un poeta non comune e un prosatore stimabile; per tacere di quelli che lo credono o affettano di crederlo un bell'ingegno traviato.»
Con gran modestia: E, invero si trattava di concetti assai complessi, che la mente tranquilla di don Ferrante non poteva sempre attingere.
L'essenza, gli universali... e la natura delle cose: L'essenza era quella che gli scolastici chiamavano la quiddità delle cose: per Platone un'idea, un modello che il demiurgo ha copiato per le cose sensibili; per Aristotile, la forma che si costituiva nella materia delle cose sensibili, e che dava luogo all’entelechia. Gli universali poi erano i concetti di classe, dei quali si discusse nel medioevo in rapporto all’individualità delle cose: principium individuations. E si ebbero i realisti, che attribuivano agli universali una realtà indipendente da quella degli individui; i nominalisti, che vedevano negli universali soltanto dei flatus vocis, dei puri nomi designanti qualità che esistono solo negli individui; e infine i concettualisti, che vedevano negli universali dei concetti mentali, soltanto reali nella mente di chi li pensa. L'anima del mondo, infine, era più propriamente teorica platonica e neoplatonica: Aristotile aveva parlato di anime astrali, quelle che nella filosofia scolastica sono diventate le Intelligenze, che presiedono al movimento dei singoli pianeti. La natura delle cose è poi, termine metafisico generale della filosofia, e non problema particolare della filosofia aristotelica. 
Della filosofia naturale: È quella che oggi chiamiamo «storia naturale», la scienza della natura in genere. 
L'opere stesse d'Aristotile: La Storia degli animali e la Fisica, fra l’altro.
Quelle di Plinio: N. a Como il 23 d.C., m. nel 79 a Napoli, esplorando il Vesuvio in eruzione. L’opera sua più importante, arrivata fino a noi, è la Storia naturale (Naturae historiarum) in 37 volumi.
Alla Magia naturale del Porta: Giambattista della Porta, napoletano (1535-1615), autore, fra l'altro, dell'opera Magiae naturalis sive de miraculis rerum naturalium Libri XX (1589). Egli concepì la magia, come una scienza della natura: «non bisogna credere che le opere della magia siano altra cosa, che le opere stesse della natura»; e il mago si fonda anche lui, per i suoi miscugli, sull'esperienza, riuscendo così ad essere la prima incarnazione dello scienziato moderno, quando questi fa le sue combinazioni fisiche e chimiche. Ma, accanto a questo principio serio, il Della Porta fantasticò di metamorfosi di stile ovidiano; parlò della trasmutazione dell’aria in acqua, immaginò che i serpenti possano nascere dal midollo umano, dai capelli e dai feti equini; parlò di alberi che si mutano in uccelli, ecc. E questa era la parte che doveva ammirare di più don Ferrante.
Alberto Magno: M. nel 1280, a Colonia, dov'era nato. Fu domenicano. Volle essere il rifacitore di Aristotile, ad uso dei latini, ed ebbe larghissima influenza nel medioevo, particolarmente per la tendenza sua empiristica. Studiò molto di scienze della natura: di zoologia, botanica, geografia, astronomia, minerologia, alchimia, medicina. 
Molti semplici: Erbe medicinali. A Firenze, c'è «il giardino dei semplici», e semplicista si diceva, fino a qualche tempo fa, il farmacista, o almeno il venditore di droghe e erbe medicinali.
Esattamente: Senti l'ironia, per questa diligenza appassionata e puntuale di don Ferrante.
E altri de' più maravigliosi segreti della natura: C'è una raccolta delle più celebri assurdità, che corsero per tutto il M. Evo, fin sulle soglie del ’500 e del ’600. Per la fenice, ricorda Dante: Così per li gran savi si confessa, che la fenice more e poi rinasce, Quando al cinquecentesimo anno appressa (Inf. XXIV, 106-108); e per le Sirene, l'Odissea, e anche Dante (io son dolce serèna Che è marinari in mezzo mar dismago), in occasione della femmina balba del Purgatorio (XIX, 19-20). Per la salamandra, la Vita del Cellini, e l’aneddoto della sua fanciullezza, quando ebbe un violento schiaffo dal genitore, perchè ricordasse una salamandra vista, allora allora, danzare nel fuoco; e per il ghiaccio che si trasforma in cristallo, la credenza che fu di Dante, e, fra gli altri, anche di Jacopone, che chiama il cielo cristallino: «acque chiare solidate». 
In quelli della magia e della stregoneria: In questa parte, don Ferrante aveva compagni uomini] di alto ingegno, come Campanella, o di alto ufficio, come Urbano VIII. Cfr. DENTICE D'ACCADIA, Campanella, Vallecchi. 
Del gran Martino Delrio: Conosceremo questo personaggio al cap. XXXII, e vedremo di quanto mal fu causa la sua scienza. Senti dunque feroce la satira contro l’ingenua ammirazione di don Ferrante. Il Delrio nacque in Anversa il 1551, morì a Lovanio nel 1608. Fu gesuita.
I più riputati in somma: In verità, salvo il Dolce, si tratta di cinque scrittori piuttosto oscuri, che fanno un bel vedere, dopo che enfaticamente si è annunziata la predilezione di don Ferrante per la storia universale. Giovanni Tarcagnota di Gaeta (m. 1566) è autore di una farraginosa e puerile opera Delle storie del mondo; Lodovico Dolce di Venezia (n. il 1508, e m. tra il 1566 e ‘69), fu un assai fecondo poligrafo, e don Ferrante doveva possedere le sue Historie di Giovanni Zonara dal cominciamento del mondo infino all’imperatore Alessio Commeno; Gaspare Bugatti, milanese, della 2a metà del '500, scrisse una Istoria universale dal principio del mondo all'anno 1569. Cesare Campana di Aquila (m. il 1606) fu il continuatore delle Istorie del Tarcagnota; e Marco Guazzo, Infine, di Padova (m. nel 1556), scrisse una Historia di tutte le cose degne di memoria dall'anno 1524 sino al 1540, e anche una storia delle guerre fra Turchi e Veneziani. Il prof. Lorenzo Stoppato si è dato pena di illustrare, a parte a parte, la biblioteca di don Ferrante, in un suo opuscolo, La biblioteca di don Ferrante, Milano, Bortolotti, 1887. Per l'ironia sulla peregrina erudizione don Ferrante, rileva che in quella sua biblioteca non esistono nè Guicciardini, nè Machiavelli (come storico), nè il Segni, nè il Nardi, o l'Ammirato, o il Varchi, o il Giambullari ecc. È vero che don Ferrante preferiva le storie universali: quelle che leggono gli indifferenti alla storia, e gli eruditi di provincia.
Cos'è mai la storia... senza la politica: Il comico della battuta sta nella solennità grave con cui è ripetuto un luogo comune, diffusosi nel ‘500. Il '500 fu il secolo dei manuali, dei vademecum, per il cortegiano, per il principe, per l’uomo d’armi, e perfino per le signore, in cui le regole «con gran diligenzia lungamente escogitate ed esaminate» e «in uno piccolo volume ridotte», per dirla con le parole del Machiavelli, costituivano un alto ideale di scienza e di vita. La storia del passato vale, se si può ridurre a un codice di regole del presente; d’altra parte, questa quintessenza della saggezza attuale giova per distinguere nella storia del passato ciò che è stato fatto secondo regola o contro regola. La storia diventa una scienza normativa della politica, come la politica diventa una scienza discriminativa della storia: è una conquista questa per il primo ’500, ma diventa un luogo comune insulso, una mediocre pedanteria, nel secolo successivo.
Spiccavano il Bodino... il Paruta, il Boccalini: Giovanni Bodin (1530-1596), autore di Six Lives de la République, pubblicati nel 1577; Bartolomeo Cavalcanti, autore Degli ottimi reggimenti delle repubbliche antiche e moderne; Francesco Sansovino (1521-1586), figlio dell’architetto Jacopo, autore Del governo de regni e delle repubbliche antiche e moderne; Paolo Paruta di Venezia (1540-1598), storico ma teorico di politica nei suoi Discorsi politici e nell'opera Della perfezione della vita politica libri tre; Traiano Boccalini di Loreto (1556-1613), noto per i Ragguagli di Parnaso, ma, per don Ferrante, autore della Pietra del paragone politico. Per questa parte degli statisti, bisogna dire che don Ferrante era abbastanza spregiudicato, se vi comprendeva, per non dire di altri, un Bodin, che fu un assai irrequieto militante della politica, e un Boccalini, che fu scrittore piuttosto libertario. Povero, calunniato don Ferrante! 
Senza mai potersi risolvere a qual de' due convenisse unicamente quel grado: Il dubbio è di quelli che nascono nei cervelli vani ed oziosi. Pare sempre che abbia molta importanza scientifica il discutere e sia più grande Omero o Virgilio, se sia più bella l'Iliade o l'Odissea, più grande Virgilio o Dante, più bello l'Inferno o il Purgatorio, l’Orlando Furioso o La Gerusalemme, ecc. ecc. Sono problemi pseudo-scientifici, che si propongono per vanità o per interesse; nel migliore dei casi, soltanto per quel compiacimento di fingersi divisi fra due opposti amori, che è la lusinga dei saputoni di provincia. Ma il comico della battuta qui è aggravato, per quel mettere vicino due scrittori di differentissimo valore, grandissimo il Machiavelli, mezzano il Botero, e per concludere dando la palma ad un retore insignificante. Sarebbe lo stesso, se noi ci domandassimo se sia più grande poeta Leopardi o Pascoli, e poi concludessimo: superiore ad entrambi è però.... (e qui il lettore maligno metta il nome di qualche grande poeta dei nostri tempi, il primo che gli capita). 
Mariolo sì... ma profondo... galantuomo sì... ma acuto: È comica, per noi, la vicinanza di due qualificativi, d'ordine morale l'uno, d'ordine intellettuale l'altro. Se ne fanno due avversativi, quando non ci può essere relazione antitetica fra di loro, o meglio non si può fare questione di marioleria o di galantomismo, ma soltanto d'ingegno e di scienza. Ma per il moralista Manzoni, invece, si vuol colpire l'indifferenza morale seicentesca, travestita in ipocrite distinzioni: si può essere marioli, e aver profondità d'intelletto; d'altra parte è difficile, che chi è galantuomo, sia anche acuto. Il M. Difatti così giudicava del Machiavelli: «osservatore vigilante e profondo, quando però non prende per regola suprema de' suoi giudizi e de' suoi consigli l'utilità» (Del romanzo storico). Per lui, dunque, dove Machiavelli era «mariolo», non poteva dirsi «profondo». Noi, una volta tanto, siamo invece del parere di don Ferrante. - N. Machiavelli (1469-1527), e per tanto nome ogni nota è superflua; G. Botero, piemontese (1540-1617), autore controriformeggiante del trattato Della ragion di Stato, e di molte altre opere storiche e politiche. 
Matadori: Dallo spagnolo matadores (da mattare = uccidere), sono i toreri che uccidono il toro. Noi abbiamo espressioni analoghe: sono i capintesta, i capomafia, i capobanda, mettiamo, di una combriccola letteraria. Un secentismo, Giovan Vincenzo Imperiale, nei suoi Viaggi, descrivendo il suo soggiorno a Napoli nel 1632-33, ci parla di sei dame che brillavano tra le altre per lusso e bellezza: «onde si hanno dal comune applauso meritato titolo de Las matadoras». Questa sfumatura di spagnuolo sta bene in bocca a Don Ferrante. Egli è uomo ligio al governo spagnuolo, e, nel nome stesso, come Don Rodrigo, ci richiama alla Spagna. Aggiungete che nella sua biblioteca non mancano autori spagnuoli, come quell'Urrea, citato più giù, e che è l'autore del Dialogo de la verdadera honra militar, che ebbe larga diffusione in Italia nella versione che ne fece Alfonso Ulloa: Dialogo del vero onore militare, nel quale si difiniscono tutte le querele che possono occorrere tra l'uno e l’altro uomo (Venezia, 1569).
Don Valeriano Castiglione: Don Ferrante non poteva prediligere che un retore anodino, e per giunta un retore cortigiano, che aveva tutti i diplomi di riconoscimento dai potenti. Ma come mai il M. ha potuto pensare a lui? Accedo alla congettura del BELLONI: il Castiglione aveva chiosato l'opera di Emanuele Tesauro Del regno d’Italia sotto i barbari (Torino, 1664), che il M. largamente consultò per il suo Discorso sopra alcuni punti della storia longobardica in Italia. Il Manzoni deve averne appreso poi la celebrità letteraria nell’elogio che del Castiglione scrisse, nella Bibliotheca Scriptorum mediolanensium, Filippo Argelati, e di F. Argelati devono essere le parole conclusive della Duchessa Cristina, con cui si chiude il paragrafo.
Don Pietro di Toledo: È una svista, una delle poche sviste manzoniane. Si tratta di Don Antonio Alvarez di Toledo, Duca d’Alba, secondo vicerè di Napoli di tal titolo. Ma è ovvio come il Manzoni si lasciasse sedurre nell’orecchio dal tono più spagnuolo di Don Pedro. Sulla cultura spagnuola del Manzoni, vedi la n. 471 al cap. XIII.
Degli scrittori più riputati in tal materia: Per il Tasso, il Birago l'Olevano, di cui vale la pena saper qualche cosa, come trattatista di materia cavalleresca, vedi le nn. al cap. IV, dalla 134 in poi, e le nn. 221-222, 227-228, 248 al cap. V.
Da questo passa poi alle lettere amene: E qui s'interrompe, proprio nel momento in cui è acuita di più la curiosità del lettore; ma, in fatto di lettere amene, dicono gli interpreti, il M. faceva volentieri l'agnostico; o forse perchè, come vuole il DONADONI, «le lettere amene non potevano avere una grande significazione» per don Ferrante, «un dotto consumato in faccende tanto più gravi e tanto più solide». Il vero è che il M., come ogni grande artista, ebbe il senso della misura e non volle abusare, neanche della sua trovata felice.
Per averlo bonariamente seguito fin qui: È invero il ritratto di don Ferrante è un ritratto satirico sì, ma anche bonario. Scrive il DONADONI: «Io non potrei immaginare don Ferrante con la fisonomia melensa, con lo sguardo ottuso di molti uomini di dottrina: piuttosto vedo in lui qualche cosa della rigidità macra, della serietà dolente, della guardatura ingenua di don Chisciotte. Lo studio ha soffocato in don Ferrante il buon senso e il senso comune; ma non ha menomamente offeso il senso morale; don Ferrante non conosce la menzogna. Egli è un «peripatetico consumato, nel giudizio dei dotti»; nonostante «.... più d'una volta disse, con grande modestia, che l’essenza, gli universali, l’anima del mondo e la natura delle cose» non erano le cose più chiare del mondo. Povero e primitivo e onesto don Ferrante! Don Ferrante è buono, profondamente. Studia la stregoneria, ma a fine di bene; gli piace che il suo don Valeriano Castiglione insegni ai principi tutte le malizie, ma anche tutte le virtù; e crede ancora che la storia debba dare qualche lezione alla politica.... Don Ferrante è un disinteressato: ama il sapere per il sapere. C'è in lui qualche cosa dell’ingenuità del Wagner del Fausto: è un Wagner più autorevole, e più maturo: don Ferrante è un idealista. È sopratutto un convinto del suo metodo, come don Chisciotte della sua cavalleria. Tanto convinto, che quel «peripatetico consumato» vuole agire in conseguenza dei suoi sillogismi, fino a non curarsi della peste, fino a morirne.» Oo. cit., p. 354. 
Un grande avvenimento pubblico: La guerra, di cui si è parlato a principio del capitolo.
Fino agli infimi di loro: Infimi, secondo la scala del mondo, non secondo Manzoni.
E le porta in giro involte nella sua rapina: L’immagine è pervasa da un senso doloroso per quello che è il moto vorticoso di una guerra, ma ancora di più per quei fuscelli nascosti tra l'erba», per quelle «foglie passe e leggieri», che, incolpevoli ed estranei alle ambizioni dei potenti, soffrono e sono involti nella stessa rapina.