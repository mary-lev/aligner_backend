Quel ramo... mezzogiorno: all'altezza del promontorio di Bellagio, un paese lombardo a 30 chilometri da Como, il «lago di Como» si divide in due rami: il «ramo» rivolto a sud-est («che volge a mezzogiorno»: il «mezzogiorno» indica il sud) piega verso Lecco, e il ramo rivolto a sud-ovest tende verso Como.
tra due catene... monti: le Alpi Orobie nella parte orientale e i monti della Brianza nella parte occidentale.
a destra: rispetto a chi guardi il paesaggio da nord: «[Manzoni] vide e fece vedere lo spazio in cui si sarebbe situata l’azione ponendosi a monte e non a valle, quasi all'altezza della villa del Caleotto dove passò gli anni dell'infanzia» (Romagnoli). 
costiera: pendio tra il monte e il lago.
il ponte: si tratta del ponte fatto costruire nel secolo XIV da Azzone Visconti.
l'Adda... nuovi seni: il fiume Adda, dopo essere sfociato nella parte settentrionale del lago di Como, esce dal ramo orientale (quello presso Lecco) del lago e «rincomincia» il proprio corso, riprendendo l’aspetto di fiume, per poi espandersi nuovamente nei tre laghetti di Pescarenico, di Garlate e di Olginate.
dal deposito... torrenti: dall'accumulo di detriti («deposito») lasciati dai torrenti Gerenzone, Galdone e Bione.
Resegone... sega: spiega Francesco Cherubini nel suo Vocabolario Milanese-Italiano (Milano, 1814) ampiamente consultato da Manzoni durante la stesura del romanzo: «Resegon: segone, sega grande. Noi trasportiamo la parola Resegon a denotare certa catena di monti che soprastanno al lago di Lecco, e che per le molte loro punte presentano in complesso la figura d’una grande sega».
discerna: distingua.
a un tal contrassegno: il profilo a forma di sega.
giogaia: catena montuosa.
Il lembo estremo: della costa.
di terre... casali: di borghi, di villaggi, di case di campagna.
Ai tempi... nel 1628, come sarà precisato un po’ più avanti.
quel borgo: Lecco.
un castello: una fortezza militare, che serviva a difendere il confine nord-orientale del territorio milanese. Il ducato di Milano era entrato a far parte dei domini spagnoli nel 1535.
accarezzavan... spalle: dal modo di dire milanese «Fregagh i spall a vun [...]. Bastonarlo» (Cherubini).
tuttavia: tutt'oggi.
prospetti: panorami.
l'ameno: l'aspetto piacevole.
vie più: ancor pu.
bel bello: senza fretta.
don Abbondio: la scelta di questo nome procura un colorito lombardo al racconto: «Abbondio [un vescovo vissuto nel secolo v] è il patrono di Como e il titolare d’una fra le più suggestive basiliche del nord» (Contini). Dunque era frequente che un bambino nato in quelle zone, e oltretutto destinato dai familiari alla carriera ecclesiastica, fosse chiamato cosi.
non si trovan nel manoscritto: nell’Introduzione l’ Anonimo aveva infatti dichiarato che «il nome» e «il casato» sono «purissimi accidenti».
ufizio... breviario: l’«ufizio» designa le preghiere che il clero e i religiosi hanno l’obbligo di recitare in determinati momenti della giornata (le ore canoniche); esse sono raccolte nel «breviario».
fessi: fessure (tra le pareti montuose).
pezze: chiazze.
voltata: svolta.
a foggia: a forma.
menava alla cura: conduceva alla casa parrocchiale.
un tabernacolo: piccola cappella, contenente immagini sacre, situata agli incroci delle strade. 
bigiognolo: colore tra il grigio cenere e il mattone.
sull'omero: spalla.
ciuffo: un modo di portare i capelli che distingueva i bravi, i quali se ne servivano, all'occorrenza, per nascondere il volto.
mustacchi: baffi.
guardia: è il guardiamano che ricopre l’impugnatura della spada per riparare la mano.
congegnate... in cifra: disposte in modo tale da comporre le lettere iniziali di un nome.
bravi: il «bravo» era uno sgherro, un «uomo di violenza al soldo o al servigio di signore tristo» (Tommaseo). Il termine viene dal latino “pravus”, malvagio.
squarci autentici: brani citati alla lettera. Il testo delle grida citato dal Manzoni (e assente nel Fermo e Lucia) è tratto dall'opera Economia e statistica dell’economista Melchiorre Gioia (1767-1828), che riporta molti documenti storici.
una bastante: un'idea sufficiente.
gran Contestabile: o conestabile, designa la massima autorità militare (deriva dal latino tardo “comes stabuli”, ‘conte di stalla’, che nel Medioevo indicava l'ufficiale preposto alle stalle imperiali).
Sua Maestà Cattolica: Filippo Il di Spagna.
per cagione: a causa.
esercizio: lavoro.
per fargli... favore: per difenderlo e aiutarlo nelle sue imprese.
renitenti: coloro che non ubbidiranno alla legge.
stranamente: eccezionalmente.
tuttavia: ancora.
non punto: per nulla.
grida: «indica il foglio in cui sono esposti i casi che le leggi vietano e le pene che comminano. Prima, è ovvio, un banditore incaricato dal l'autorità si fermava per le strade a proclamare o a leggere i pubblici avvisi e in particolare i divieti: usanza tanto più necessaria quanto meno la gente sapeva leggere. Poi si contemperarono le due usanze, del far conoscere ad alta voce il bando, e dell’affiggerlo scritto e poi stampato sulle cantonate» (Migliorini).
consterà esser tenuto: risulterà essere considerato.
ancorché: anche se.
posto... tormento: torturato, «il supplizio della corda consisteva nel legare le mani dietro la schiena al condannato con una fune, per mezzo della quale veniva sollevato da terra e lasciato sospeso o fatto bruscamente cadere, causandogli slogature e fratture» (Gherarducci-Ghidetti).
processo informativo: l'interrogatorio raccolto durante la fase istruttoria. Gli accenni polemici alla pratica della tortura si ispirano a due famosi testi. Il primo è Det delitti e delle pene, di Cesare Beccaria (il nonno materno di Manzoni), pubblicato nel 1764, per influsso del quale Maria Teresa d’Austria nel 1776 abolí l'esercizio della tortura. Il secondo testo è Osservazioni sulla tortura di Pietro Verri (pubblicato postumo nel 1804), che sarà citato anche nella Storia della colonna infame (vedi SCHEDA 34.1).
galea: tipo di nave da guerra, sulla quale venivano utilizzati come rematori i condannati (da qui il termine ‘galera’).
tanto: così importante (secondo il significato latino).
e di quella... Lara: i Lara erano un'antica e nobile famiglia castigliana protagonista delle epopee medievali.
in delusione della giustizia: nel mancato rispetto della giustizia.
sbrattare: ripulire (della loro presenza).
a un dipresso: all'incirca.
appostatamente: con degli appostamenti, degli agguati.
si rendono più facili: si dedicano con maggiore facilità.
confidati essi bravi: questi bravi (soggetto) avendo fiducia, il costrutto ricalca la forma latina dell’ablativo assoluto.
onninamente: in tutto e per tutto.
monizione: ammonizione.
comminazioni: minacce di pena.
cabale: congiure. Sono i «Labirinti de’ Politici maneggi» a cui si riferisce l'’Anonimo nell’Introduzione (vedi r. 8).
Enrico IV: Enrico di Borbone-Navarra, re di Francia dal 1594 al 1610, che cercò più volte di sottrarre il ducato di Milano ai domini spagnoli.
il duca di Savoia: Carlo Emanuele I, genero di Filippo II, che mosse guerra alla Francia per ottenere il marchesato di Saluzzo ma, a causa di questa annessione (ratificata dal trattato di Lione del 1601), fu costretto a rinunciare ai territori («più d’una città») sul Rodano. 
il duca di Biron: Charles de Gontaut, duca di Biron, uno dei più fidati generali di Enrico IV, fu indotto dal conte di Fuentes a cospirare contro il suo re a favore del duca di Savoia. Per questo fu decapitato nel 1602.
pernizioso: dannoso.
Pandolfo... camerali: «la famiglia milanese dei tipografi Malatesta godette per quattro generazioni il privilegio di stampare i decreti della Regia Camera che presiedeva all’attività amministrativa e fiscale» (Raimondi-Bottoni).
di quelli: degli «stessi e più forti colpi» (vedi r. 163).
Gonzalo Fernandez di Cordova: è l’«Heroe di nobil Prosapia» di cui parla l’Anonimo nell’Introduzione; Gonzalo Fernández de Cordoba fu governatore di Milano e capitano generale di Sua Maestà Cattolica in Italia dal 1626 al 1629, subentrando al suo predecessore, il «Duca di Feria» (piú sotto, r. 173: «el Duque de Feria»). 
ma noi delle posteriori... dell’anno 1632: il tempo della storia dei Promessi sposi interessa infatti il periodo intercorrente tra il 7 novembre 1628 (il giorno dell’incontro tra don Abbondio e i bravi) e un giorno non precisato agli inizi del novembre 1630.
sceleraggini: delitti.
c'era de' bravi tuttavia: c'erano ancora dei bravi, con il verbo usato impersonalmente secondo l’uso toscano.
fu assalito... da mille pensieri: traduce l’espressione dialettale milanese “Passà milla penser par el coo” registrata dal Cherubini. Come già aveva osservato Niccolò Tommaseo, don Abbondio è il più dialettale di tutti i personaggi manzoniani: quasi tutte le sue espressioni ricalcano alcuni modi di dire milanesi.
collare: è la striscia di tela bianca inamidata che i preti indossano come colletto.
a voce più alta: per fingersi sicuro.
una ribalderia: una brutta azione.
Renzo Tramaglino e Lucia Mondella: come hanno osservato Castellani-Polidori e Contini, 1 nomi dei personaggi del romanzo furono probabilmente ripresi dalle Litanie dei Santi recitate durante la messa (nella parte finale della Consacrazione, il celebrante supplica di poter abitare in cielo «[cum] Felicitate, Perpetua, Agatha, Lucia, Agnete, Cecilia, Anastasia»). In quanto a «Tramaglino», allude alla professione di filatore svolta da Renzo («tramaglio» significa rete), mentre «Mondella» (che somiglia al latino “mundus”, puro) allude alla purezza di Lucia. Raimondi e Bottoni ricordano anche che il termine “mondell” in dialetto milanese designa il seme del grano bianco.
un banco: una banca.
del comune: della comunità.
a me non... tasca: con un probabile riscontro con il milanese «Vegní nagott in borsa. Non venirne nulla» (Cherubini).
ciarle: chiacchiere.
il primo oratore: probabilmente ha «una sfumatura del significato classico del Rinascimento: ambasciatore, legato. Il significato aulico s’intonerebbe all’ironia dell’insieme» (Momigliano). Ma forse anche «nel suo significato più comune (in tono ironico bensí) per le sue qualità di accorto parlatore — specialmente se si confronti col compagno — e per quello che dice e per il tono che sa via via prendere» (Barbi).
nel forte: nel pieno.
che sa di latino: che è una persona istruita; effettivamente don Abbondio si rifiuterà di celebrare il matrimonio proprio ricorrendo al latino.
proferendo: pronunciando.
messere: molti critici, in linea con l’interpretazione del Barbi, osservano che «nel Seicento “messere” era titolo proprio dei parroci, e perciò è qui usato con ogni serietà, e per il colorito storico, senza intenzione canzonatoria» (Caretti).
trascrivere: dal manoscritto.
incantato: spiega il Cherubini: «Incantàa; Stupido. Mogio. Intronato. Abbagliato. Allibito».
aggranchiate: rattrappite, irrigidite (dalla paura).
naturale: «naturàl. [...] natura» (Cherubini). 
non era nato con un cuor di leone: litote. Qui probabilmente Manzoni aveva in mente il modo di dire del dialetto milanese (“coeur de leon”).
vessazioni: oppressioni.
gli asili: si allude qui al diritto di immunità giudiziaria per chi trovava rifugio negli edifici ecclesiastici o nei palazzi nobiliari.
impugnati: contestati.
birri: gli agenti di polizia, gli sbirri, con una evidente connotazione spregiativa (dal latino tardo “birrus”, rosso, il colore del mantello a cappuccio che le guardie un tempo erano solite indossare).
livrea: l'uniforme con i colori e lo stemma della famiglia, indossata dai servitori o dipendenti delle famiglie signorili.
clientela: complesso di persone che, per vario scopo, seguono e sostengono un personaggio o una famiglia importante.
Gli uomini... immediata: i «birri».
abbietti e ribaldi: spregevoli e delinquenti. 
tenuto a vile: guardato con disprezzo.
il loro titolo: quello di «birro».
improperio: offesa.
connivenza: complicità.
le sue immunità: il diritto di asilo per chi si rifugiava presso una chiesa o un convento (vedi nota 98) e l'esenzione dai contributi civili e fiscali (estesa anche ai militari).
i suoi privilegi: il diritto di sottrarsi agli obblighi di legge.
in maestranze e in confraternite: (in corporazioni e associazioni.
i giurisperiti: gli esperti di diritto, gli uomini di legge.
facinorosi: malintenzionati.
dovizioso: ricco.
gli anni della discrezione: gli anni del giudizio.
come un vaso... ferro: «è il detto francese “pot de terre ne résiste pas contre pot de fer” [vaso di terracotta non resiste contro vaso di ferro] che si legge nella favola Siracide di Jean de Lafontaine (1621-95). L'espressione si trova citata in un articolo di Luigi Pecchio, L'arte di far libri coi libri, apparso sul Conciliatore, n. 18, 1° novembre 1818» (Gherarducci-Ghidetti).
parenti: nel dialetto milanese, come già in latino, il termine ha il significato di ‘genitori’.
segno: punto.
le podestà: le autorità.
dissimulando... soverchierie: fingendo di non vedere i loro soprusi.
esacerbato a segno che: inasprito al punto che.
fantastico: stravagante.
a torto: a sproposito.
Il battuto: chi aveva la peggio.
torbido: poco chiaro, ambiguo.
comprarsi... contanti: con questa espressione probabilmente Manzoni tradusse il modo di dire dialettale «comprass [...] di fastidi [...]. comperar le brighe a contanti» (Cherubini).
raddirizzar... cani: è un altro calco dialettale: Cherubini annota «voré drizzà i gamb ai can. [...] voler metter regola, sesto [ordine] dove per natura delle cose non si può».
sacro ministero: il sacerdozio.
crocchio: gruppo di persone.
alieni: contrari.
venticinque: nel senso di ‘pochissimi’.
tumultuariamente: in maniera confusa e agitata.
innamorato come...: sottintende il modo di dire milanese registrato dal Cherubini: «innamoraa come on gatt. Innamorato fradicio» (Colombo).
che andassero... imbasciata: a Renzo e Lucia.
dell'iniquità: ingiustizia.
paesello: in base alle ricerche condotte da Bindoni il paese di Renzo e Lucia è stato identificato con Olate «un paesettino situato presso le radici estreme del monte Albano, propaggine del Resegone [...] sul principio del secolo XVII, come dai registri arcivescovili, arrivava appena alle 260 anime».
Perpetua: vedi nota 82; la popolarità dei Promessi sposi ha fatto si che il nome passasse a indicare, per antonomasia, la domestica di un sacerdote.
fantasticaggini: stravaganze (vedi nota 122).
l'età sinodale: il Concilio («sinodo») di Trento (1545-64) aveva infatti stabilito che le domestiche dei sacerdoti dovessero aver compiuto i quarant'anni.
celibe: o, per meglio dire, nubile. «Perpetua, rimasta da maritare «per non aver mai trovato un cane che la volesse», portava il nome d’una santa [martirizzata a Cartagine nel secolo III] che (...) è alta protettrice delle donne maritate!» (Belloni).
legato: impacciato.
gran caso: «on gran cas. avvenimento insolito e cattivo» (Cherubini).
le gomita appuntate davanti: con le punte dei gomiti rivolte in avanti.
commossa e da commovere: la ripetizione del termine crea un effetto di ambiguità tra il significato letterale (Perpetua è veramente preoccupata) e quello ironico (Perpetua sta chiaramente recitando per indurre don Abbondio a parlare).
proferisse: pronunciasse.
soverchiatore: prepotente.
levarnela: levare lei dall’impiccio.
il nostro arcivescovo: il cardinale Federigo Borromeo (vedi capitolo XXII, nota 1); il «povero parere» di Perpetua, in realtà, sarebbe stato quello più giusto, come don Abbondio in seguito sarà costretto ad ammettere (vedi capitolo XXVI, r. 54); l'espressione “i pareri di Perpetua” è divenuta proverbiale e indica i consigli giusti ma inascoltati.
schioppettata: «Mi ricordo d’essere stato lí lí - scrive Manzoni in una lettera del 1827 — per fare un baratto onde sostituire archibugiata a «schioppettata», ch'io non aveva mai avuto il piacere d’incontrare né in libri di lingua, né nel vocabolarii. Ma [...] avendone chiesto, mi fu detto che questo è il termine piú comune: che archibugiata non sarebbe strano, ma non viene cosí in su la lingua».
con licenza: con permesso.
a...: nel dicembre 1828, in una lettera al suo traduttore francese, P. J. Gosselin, Manzoni spiega: «la partie de la locution qui est sous-entendue répond è manger la laine sur le dos»: “la parte della locuzione che è sottintesa corrisponde a: mettere i piedi in testa” (il significato letterale della locuzione francese è infatti ‘mangiare la lana sulle spalle”).
la doveva... me: l’uso del pronome «la» sottintende “la cosa” (la cosa doveva accadere per l'appunto a me).
bagattella: cosa da nulla.
Quel ramo del lago...: la pagina iniziale di un romanzo è sempre istruttiva per chi voglia capire le scelte stilistiche di un autore. Qui Manzoni fornisce al lettore una descrizione geografica ‘dall’alto’, distendendogli davanti una sorta di carta topografica, estremamente minuta e articolata. L'ottica è quella di un narratore onnisciente che vede la scena con superiore distacco, riservandosi appena una nota di affetto. Questo atteggiamento di classica e serena distanza mostra quanto l’autore resti lontano dalle espressioni più passionali e scomposte del Romanticismo. Sarebbe utile confrontare questo inizio con quello di un altro capolavoro narrativo dell'Ottocento italiano,<bibl rend="italic">I Malavoglia (1881) del verista Giovanni Verga</bibl>: nelle pagine di apertura di questo romanzo il punto di vista è assai diverso, perché il narratore si pone subito nell'ottica narrativa dei personaggi, rappresentando il paese e i suoi abitanti ‘dal basso’, come se fosse cioè uno di loro. 
Tra due catene... nuovi seni: in questi luoghi Manzoni aveva trascorso buona parte della sua gioventù, nella villa di Galeotto, presso Pescarenico. Di qui l'intensità affettiva che aveva la descrizione nel passo corrispondente di <bibl>Fermo e Lucia</bibl>(I, 1), in cui l'uso della prima persona singolare mostrava quanto il narratore fosse emotivamente coinvolto: «La giacitura della riviera, i contorni, e le viste lontane, tutto concorre a renderlo un paese che chiamerei uno dei più belli del mondo, se avendovi passata una gran parte dell'infanzia e della puerizia, e le vacanze autunnali della prima giovinezza, non riflettessi che è impossibile dare un giudizio spassionato dei paesi a cui sono associate le memorie di quegli anni». Nell'edizione definitiva del romanzo il narratore impiega la prima persona plurale (vedi rr. 22-28: «i fatti che prendiamo a raccontare»), cosicché la rappresentazione è condotta in modo assai più oggettivo e distaccato. Anche da questo particolare si può capire come il <bibl>Fermo e Lucia</bibl> sia legato a un momento di più intensa adesione di Manzoni alla poetica del Romanticismo.
che s'incammina a diventar città: con questo famoso endecasillabo (Angelini) si passa dalla natura alla storia, dalla rappresentazione del paesaggio a quella dei costumi, dall’ambientazione geografica a quella storica.
Ai tempi in cui... le fatiche della vendemmia: appena dalla natura si passa alla storia, la serenità viene meno, e compare l'ironia. Osserva Spinazzola: «Viene anticipato emblematicamente il tema o meglio la premessa d’avvio allo sviluppo dell'azione romanzesca: l'autorità politico-militare, anziché rendersi garante dei buoni costumi e della tranquilla operosità economica, diventa fomite primario al corrompimento d'ogni criterio di equità amministrativa e salute morale». Si tratta di «una messa in guardia immediata dagli abbandoni all'estasi idilliaca, sin dalla prima pagina del libro e proprio nel bel mezzo d’una descrizione ampiamente orchestrata sulle note dell'incantesimo paesistico. Queste contrade, su cui l’io narrante sta per inoltrare lo sguardo, sono dunque tutt'altro che un giardino dell’Eden». Una serie di espressioni antifrastiche («l'onore», «il vantaggio», «insegnavan la modestia», «accarezzavan») riproduce ironicamente l'ipocrisia e il sarcasmo dei potenti oppressori. Nella lingua di Manzoni risuona insomma — senza che il narratore lo dica esplicitamente — la voce di don     Rodrigo che più avanti, nei capitoli VI e VII, userà espressioni simili.
donde, alzando lo sguardo... da qui: la prospettiva è cambiata. Il punto di vista si è abbassato e ora il paesaggio è descritto ‘dal basso': l'ottica è quella di chi passeggia sulle strade e stradette della riva e dei dintorni del lago, come mostra il deittico «da qui». Si noti inoltre che il narratore si rivolge ai lettori, a una seconda persona plurale («non iscoprite» e più avanti «contemplate», «passeggiate») che sottintende un destinatario lombardo, conoscitore dei luoghi. 
bel bello... oziosamente: si notino le espressioni «bel bello», «tranquillamente», «oziosamente». Il personaggio, don Abbondio, è ben lontano dal sospettare quanto sta per accadergli. È immerso in un'atmosfera idillico-familiare, che il ripetersi delle abitudini e la vista dei luoghi consueti dovrebbero confermare e che invece verrà bruscamente meno alla vista dei bravi. L'idillio per Manzoni è sempre impossibile perché la storia, la società e la stessa natura umana sono profondamente attraversate dalla presenza del male. D'altra parte, nonostante il conforto dato dall'immobilità rassicurante dei luoghi e dal rispetto delle abitudini, sin da ora non manca, in don Abbondio, un riflesso dei timori che la pace possa essere turbata: il movimento istintivo di allontanare con il piede ogni ciottolo che possa procurargli inciampo rivela un meccanismo preventivo di difesa che la dice lunga sulla sua psicologia di uomo pavido. Più avanti si dirà infatti che il suo sistema di vita consisteva principalmente nello «scansar tutti contrasti» (vedi rr.319-320). Si tratta dunque di un particolare non casuale che va inserito all’interno del ritratto complessivo del personaggio, di cui fa coerentemente parte.
Dopo la voltata... scalcinatura qua e là: nel periodo compreso fra «Dopo la voltata» e «non arrivava che all'anche del passeggiero» è evidente che la prospettiva della narrazione non è più quella ‘dall’alto’ dei periodi iniziali. Il narratore sta cominciando ad assumere l'ottica del personaggio e a rappresentare perciò la scena attraverso i suoi occhi. Tuttavia questa focalizzazione interna al personaggio viene intercalata ad altri momenti narrativi, in cui ritorna invece il punto di vista del narratore onnisciente. È così già nel periodo successivo, che descrive la scena purgatoriale del tabernacolo con una punta di ironia nella quale è evidente il giudizio dell'autore. Essa da un lato denuncia la rozzezza del dipinto (si veda l’inciso «nell'intenzion dell'artista», r. 67), dall'altro sembra già alludere alle pene del purgatorio che attendono don Abbondio. 
Avevano entrambi... bravi: osserva un famoso commentatore del romanzo, Attilio Momigliano, a proposito della chiusa del periodo (e del capoverso): «La conclusione di questo ritratto, apparentemente freddo, ha una nascosta vibrazione drammatica. Finita la lettura della scena, sentiremo che quella parola finale, rivelatrice —<hi rend="italic">bravi</hi> — è, assai più dell'attacco delle due pagine storiche seguenti, il riflesso del brivido di don Abbondio sorpreso dall'incontro». Per quanto riguarda invece la descrizione dei bravi, giova riportare il giudizio di un altro grande commentatore dei <bibl>Promessi sposi</bibl>, Luigi Russo, che vede in essa «una vera stampa del Seicento» e poi aggiunge: «il gusto storico è diventato senso pittorico. Nota come sono alternati sapientemente i particolari della paura e quelli della pompa: l'enorme ciuffo, segno di ribalderia, e i due lunghi mustacchi arricciati in punta, segno di equivoca eleganza; il piccol corno ripieno di polvere, simbolo di rissosi disegni, e quel suo pendere sul petto, come se fosse un vezzo; le due pistole e quella cintura lucida di cuoio. Anche lo spadone, con una gran guardia traforata di lamine d'ottone, è un'arma di minaccia, ma portata come se fosse un'insegna gentilizia. In tale vanitosa ribalderia c'è tutto lo spirito del secolo».  
ecco alcuni squarci autentici: comincia da questo punto un <hi rend="italic">excursus</hi> di rigorosa documentazione storica, condotta attraverso la citazione delle gride dell'epoca. Come nell'Introduzione, ritorna il linguaggio ampolloso del Seicento riportato in corsivo, mentre in tondo — il carattere tipografico della narrazione — compare il giudizio ironico del narratore, che sottolinea la discrepanza fra i numerosi titoli e attestati di autorità dei vari governanti spagnoli di Milano, da un lato, e la sostanziale impotenza dei loro bandi, dall'altro. 
le più stranamente ampie e indefinite facoltà: qui, a parlare, è il Manzoni liberale, fautore di uno Stato di diritto, in cui le leggi sono stabili e volte a impedire ogni arbitrio. Più avanti dirà che le pene delle gride erano «pazzamente esorbitanti» (vedi r. 247), con ciò volendo appunto colpire il loro carattere esoso e arbitrario. Il potere dei governanti di Milano non è solo ridicolmente potente nei confronti dei bravi (i quali erano al servizio di quei potenti stessi che sorreggevano il dominio spagnolo), ma è anche un esempio di atteggiamento illiberale. A parlare insomma è il Manzoni amico di Fauriel e frequentatore, nella sua giovinezza, degli <hi rend="italic">idéologues</hi> parigini (gli ultimi illuministi, fautori del liberalismo e per questo ostili a Napoleone).
solo rimbombo... dotato di nomi:l'ironia contro il potere e contro i personaggi di autorità, costante in tutto il romanzo, è evidentissima in questo passo. 
Che i due... su due piedi: in questo capoverso predomina la focalizzazione interna: il racconto è prevalentemente condotto dalla prospettiva di don Abbondio, anche se non mancano inserimenti del narratore onnisciente (come nel passo che commenteremo alla nota seguente). Anzi l'alternanza e la differenza dei due punti di vista (quello del personaggio e quello del narratore) contribuiscono a creare lo spazio comico della scena, mostrando don Abbondio sia dall'interno che dall'esterno. È tuttavia indubbia la prevalenza dell'ottica interna del curato che scruta con ansia i movimenti dei bravi. Anche il respiro breve della sintassi, fatta di frasi corte e semplici, separate da una punteggiatura frequente che isola i singoli particolari, rende lento e analitico il tempo del racconto rispetto al tempo della storia: se si trattasse di un film, si potrebbe parlare di ‘presa diretta', il terrore con cui il curato sta vivendo la situazione. La stessa ripetizione delle parole («incontro», «nessuno») conferisce alla scena un ritmo affannoso: sembra quasi di avvertire il battito accelerato del cuore di don Abbondio, che sta per soffocare per la tensione e infatti compie il gesto di porre «due dita intorno al collo» (vedi r. 178).
il testimonio... lo rassicurava alquanto: é questo un intervento ironico del narratore onnisciente. In genere si consulta la coscienza per accertare se si è commesso qualche peccato di natura morale o religiosa; invece don Abbondio pensa soltanto ai torti che involontariamente può avere arrecato a qualche potente, scoprendosi, a tale riguardo, innocente. Qui il giudizio di Manzoni, in cui si alternano severità e pietà nei confronti del proprio personaggio, si fa più duro, come sempre quando passa a una valutazione etica dell'operato umano.
Che fare?... o peggio: la focalizzazione interna fa ricorso al discorso indiretto libero, che rende il concitato monologo interiore del personaggio. 
Cosa comanda?... un leggìo: la risposta di don Abbondio rivela la sua disposizione all'obbedienza, per quanto nascosta sotto una formula consueta di cortesia. L'atto di rimanere in piedi con il breviario aperto nelle mani come su un leggìo rende comico il personaggio, al pari di un burattino. Per tutta la durata del colloquio con i bravi resterà immobile con il libro spalancato davanti, che chiuderà solo quando essi si allontaneranno (vedi r. 239).  
uomini di mondo... in tasca: don Abbondio cerca la complicità dei bravi. Si rivolge a loro come «uomini di mondo» capaci di capire che due fidanzati possono mettersi nei guai, cosicché non resta altra possibilità che un matrimonio riparatore. In tal modo, naturalmente, nella ricerca di una scusa, egli reca offesa ai due giovani e soprattutto a Lucia. Le sue parole dimostrano quanto sia utilitaristica ed egoistica la sua logica: poiché non riceve alcun vantaggio pratico dal matrimonio, non tiene particolarmente a celebrarlo. Dalle parole del curato traspare una sorta di disprezzo per l’amore e per il matrimonio in particolare, ridotto a riparazione di una serie di «pasticci» che devono essere sistemati dal prete, il quale altro non è che un «servitore del comune». 
galantuomini: si noti che questa parola viene usata qui e altrove (anche più avanti, in questo stesso capitolo) in modo equivoco e oggettivamente ironico: i bravi si autodefiniscono «galantuomini»! Coloro che sono al potere hanno, fra le altre facoltà, anche quella di stravolgere ironicamente il significato delle parole.
suggerire a lei che sa di latino!: il sarcasmo del bravo nasconde una sua stravolta verità: la cultura (e il latino, che ne costituisce il versante più elitario) è spesso usata, nel corso della vicenda romanzesca, come strumento d'inganno e di potere a danno dei deboli e degli oppressi. Per Manzoni la cultura e la stessa letteratura non sono valori in sé, ma solo degli strumenti che possono essere usati a fin di bene come a fin di male. Di fatto, anzi, succede che esse vengano impiegate dalle classi più agiate come mezzi per imporre il proprio dominio. Lo stesso don Abbondio, nel prossimo capitolo, userà il latino per cercare di ingannare Renzo.
quando avrem... toccato di vivere: al momento di far agire sulla scena un personaggio, il narratore fornisce al lettore un ritratto a tutto tondo, che ne racconta la storia passata e ne descrive le caratteristiche psicologiche, morali e sociali. È questa una mossa tipica del narratore onnisciente, il quale ne sa molto di più dei suoi personaggi ed è in grado di ricostruirne la storia personale a partire dall'infanzia. È interessante anche notare come, dovendo descrivere la personalità di don Abbondio, Manzoni affronti la questione da due distinti punti di vista: quello del suo «naturale», cioè del suo carattere, e quello dei costumi dell'epoca (cui rinvia l'accenno ai «tempi in cui gli era toccato di vivere»). Il primo aspetto riguarda la natura di don Abbondio, il secondo la storicità della sua esperienza. Illuministicamente - ma anche giansenisticamente — l'uomo è anche un prodotto dei sensi, e quindi natura, pulsionalità, inconscio. In quanto natura, l'uomo tende a farsi condizionare da istinti negativi, da cui lo possono salvare solo la grazia o la fede. In Manzoni è evidente dunque un'idea negativa della natura, anche di quella umana. Si può capire perciò come don Abbondio, condizionato dalla negatività del suo temperamento di pusillanime e dai costumi dell'epoca, sia perennemente preda dell'egoismo, della paura, dell’opportunismo.
cuor di leone... esser divorato: queste immagini animalesche vanno spiegate alla luce di quanto osservato nella nota precedente. La vita degli uomini è concepita negativamente come una lotta fra animali in cui ciascuno può essere divoratore o divorato. Già nell’<bibl>Adelchi</bibl> il mondo è visto dominato da una «feroce / forza» che si fa chiamare «dritto» (cioè ‘diritto’, ‘legge’), per cui non è possibile altro «che far torto, o patirlo» (atto V, scena IX). Questa idea, che in     Manzoni è di provenienza sia illuministica sia giansenistica (sul ‘Giansenismo', vedi PAROLE CHIAVE qui sotto), sarà ripresa e sviluppata dalla cultura positivistica e infatti tornerà frequentemente in Verga. Se è vero che in ogni epoca i rapporti fra gli uomini sono improntati alla violenza del più forte, a quei tempi (nel Seicento) ciò era ancora più evidente a causa dell’ingiustizia dominante nei rapporti politici e sociali.  
nella loro forza reale: la «forza reale» dei violenti è qui contrapposta a quella presunta delle autorità, che emettono bandi e editti senza però riuscire a farli rispettare. 
Era quindi ben naturale... alleati e compagni: si noti l'insistenza sul tema della natura umana (di qui l’uso dell'aggettivo «naturale» e poi dell'avverbio «naturalmente») che spinge l'uomo non a rischiare la vita per compiere il proprio dovere, ma all'inazione opportunistica o a cercare alleati e protettori. Siamo dinanzi a quel pessimismo circa la natura umana di cui abbiamo parlato nelle note precedenti.  
come un vaso... vasi di ferro: la prima famosa similitudine dei <bibl>Promessi sposi</bibl> rinvia all’iniquità dei tempi storici, che contribuiscono a indurre alla viltà don Abbondio, debole e indifeso a causa della sua posizione sociale non elevata. 
Il suo sistema ... non poteva scansare: don Abbondio eleva a sistema di vita la propria viltà, facendola diventare costume, abitudine. Infatti, è stato mostrato, al primo apparire, mentre scansa con il piede i ciottoli che possono fargli inciampo lungo il cammino (vedi rr. 54-55 e nota relativa). 
un comprarsi... le gambe ai cani: si sente l’eco diretta delle parole di don Abbondio, che ama modi di dire popolari ed espressioni proverbiali. 
galantuomo: anche qui, come altrove, questo termine si accompagna a una sfumatura di maliziosa ironia: «galantuomini» sarebbero coloro che badano egoisticamente agli affari propri. 
venticinque lettori: espressione di modestia. L'appello ai lettori è frequente nei <bibl>Promessi sposi</bibl>, ed era già implicito nell'uso della seconda persona plurale riscontrato nelle pagine iniziali del capitolo (vedi rr. 30-32 e relativa nota). 
E, e, e,... Ragazzacci: il monologo di don Abbondio è reso con realistica immediatezza, come una sorta di dialogo fra sé e sé, con domande e risposte. Le interlocuzioni esprimono i pensieri del personaggio come in ‘presa diretta’. È anche in monologhi come questi che <bibl>I Promessi sposi</bibl> rivelano la vocazione realistica al romanzo popolare teorizzato dai romantici lombardi.  
Se avessi... troppo iniqua: don Abbondio non è del tutto privo di senso morale; è un opportunista più che un cinico. Di fronte alla prospettiva di procurare direttamente del male, esita e arretra. Tuttavia, ciò non lo induce a rivedere la propria posizione, ma al moto di stizza di chi vede minacciata la propria quiete e scorge in ciò la persecuzione del destino. Nella sua visione egoistica, anche un sentimento nobilissimo, come l’amore di due giovani, si trasforma in qualcosa dì negativo, creato solo per dargli disturbo: sugli sposi proferisce giudizi dispregiativi che mal si conciliano con il suo ruolo sacerdotale. Ben altra sarà la dimensione umana e cristiana in fra Cristoforo che vede — e vuole — Lucia sposa di Renzo: «Io ho veduto in che maniera voi due siete stati condotti a unirvi; e, certo, se mai m'è parso che due fossero uniti da Dio, voi altri eravate quelli» (cap. XXXVI).  
ubbidire... sue amiche: Perpetua ha tutti i caratteri di un ‘tipo’ (vedi GLI STRUMENTI DEL NARRATORE; <hi rend="italic">Personaggi storici e personaggi dinamici: Perpetua</hi>, p. 30): a. è la serva-padrona della commedia goldoniana che sa ubbidire e comandare insieme; b. è pettegola (come apprendiamo più avanti, quando il padrone le ricorda la sua facilità nel tradire le confessioni ricevute); c) è zitella, perché «non ha mai trovato un cane che la volesse». Tuttavia è anche un ‘individuo’, ha cioè caratteri propri: è intraprendente, vivace, dotata di una sua saggezza popolaresca che la induce a simpatizzare per le vittime e a condannare le ingiustizie. 
come se... segreto: la scena ha una vivacità icastica. È un altro quadretto realistico, che sembra desunto dalla tradizione teatrale della commedia, e che conferma le qualità di ‘individuo’ - e non solo di ‘tipo' — del personaggio. 
ne va la vita!»... La vita: la parola torna tre volte, scandendo le battute della scena, come in una commedia (o tragicommedia, in questo caso). Essa segna, insieme, l'acme della confessione di don Abbondio (al quale, a questo punto, non resta altro che raccontare i particolari, dato che l'essenziale lo sta già rivelando) e il tema di tutta la seconda parte del capitolo, giocata sulla paura del personaggio. 
Oh che birbone!... timor di Dio!: come già si è accennato, in Perpetua è presente un'istintiva solidarietà nei confronti dei popolani che come lei subiscono le giustizie dei potenti.
uomo di polso... ci gongola: il modo di parlare di Perpetua è più popolaresco, ingenuo e immediato di quello di don Abbondio. Anche lei usa modi di dire popolari ed espressioni proverbiali, ma con un'enfasi e un’esagerazione (vedi «ci gongola») che rivelano la sua ignoranza. Si noti, dunque, che ogni personaggio parla un suo distinto linguaggio: anche ciò fa parte del programma realistico manzoniano. 
a chi sa mostrare i denti... rispetto: appare qui la saggezza popolaresca di Perpetua. Ma si noti che ella riprende le metafore dell'aggressività animalesca che il narratore stesso aveva usato, alcune pagine prima, quando aveva parlato di don Abbondio come di «un animale senza artigli e senza zanne» (vedi r. 242 e nota corrispondente). La sua saggezza consiste dunque nel cogliere un aspetto reale della natura umana - la necessità della lotta per la sopravvivenza — che invece il suo padrone, troppo pauroso e arrendevole, vuole ignorare. 
a calar le...: si noti di nuovo il modo di parlare diretto e spregiudicato di questa donna del popolo (vedi sopra, rr. 448-449 e relativa nota).
disparve: per i gesti di don Abbondio e per il modo della sua scomparsa, anche qui la scena ha un'evidenza teatrale. 