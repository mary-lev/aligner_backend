L'Historia... accidenti: La prima pagina di quest'Introduzione è un arguto travestimento secentestico dei criteri che hanno guidato il Manzoni nella scelta dei Promessi Sposi: raccontare le vicende, non dei grandi personaggi, come sogliono fare gli storici, ma di umili persone, riflettere sul «angusto teatro» della loro vita gli avvenimenti tragici del secolo, e fare del romanzo dei modesti protagonisti il riflesso  delle forze malvagie e virtuose operanti della società contemporanea. È già qui evidente non solo la concezione storica antieroica del Manzoni, ma anche il suo atteggiamento di fronte ai protagonisti illustri della propria storia, che non riesce ad impedire che il «nobilissimo Cielo» in cui essi risplendono, si tramuti «in inferno d'atti tenebrosi»: parole nelle quali, fra l'altro, sono già preannunziate le pagine canzonatorie sulle guida del primo canto. A queste intenzioni dà un particolare sapore l'imitazione dello»stile secentistico, quel fare teatrale e immaginoso che sembra mettere in risalto le pompe degli storici e gli eroi della storia. Sicchè questa pagina, considerata in confronto con l'intero romanzo, appare come il preludio a lumi di bengala di una azione che poi si svolge a lumi spenti. C'è già in essa tutto lo spirito così del Manzoni storico come del Manzoni scrittore, diffidente nelle grandezze mondane e dei suoni della retorica, e perciò antispagnolesco poeta di un epoca spagnolesca: espresso non in un tono ragionativo, che sarebbe stato pedantesco come introduzione ad un'epoca di poesia, ma in un tono artistico che dà come un ritmo ironico di questo scrittore il quale si accinge a rompere con il suo racconto una venerata tradizione aulica di prosa e di storia. Questo tono nasce da una rara conoscenza dello stile del Seicento, riprodotto a sottolineato, qui con il lungo rombo dei suoi periodi, con le sue processioni di metafore altisonanti, con il fasto dei suo fregi e delle sue stesse maiuscole. Agli occhi dei moderni le stesse particolarità ortografiche - le doppie, le acca iniziali, le i lunghe, le u invece delle v - assumono qualche cosa di prezioso e contribuisco al falso splendore della pagina. 
L'Historia... Tempo: L'Historia e il Tempo sono concepiti come personaggi: quindi tutto il periodo converte in azione l'idea astratta, con quell'ingegnoso prolungamento del parlare metaforico che è una delle caratteristiche dello stile secentesco. C'è, inoltre, un'agudeza: l'Historia che richiama in vita gli anni «già fatti cadaueri»; e nel complesso u'armonica vivacità di trasfigurazione fantastica che avrebbe fatto la gloria d'un marinista. 
Ma gl'illustri Campioni... d'Allori: La metafora continua e si complica e va via via trascolorando dall'epico («una guerra illustre») al raffinato («un perpetuo ricamo»). In questo trapasso si rivela la mano, non più di un consumato secentista, ma d'un artista della satira letteraria. 
gl'illustri Campioni: I Campioni sono gli storici.
solo che le sole: figura di parole impennacchia tutta la frase. 
pericolose: non solo alla «debolezza» dell'autore ma anche, secondo - forse - la sua maliziosa intenzione, al vuoto cervello degli «illustri Campioni». 
schietta e genuinamente: Secondo l'uso del tempo, la desinenza «mente» è riserbata all'ultimo avverbio. 
Racconto, ouuero sia Relatione: Sinonimo inutile; ma arrotonda pomposamente il periodo. Come già abbiamo accennato, questa pagina è, non solo una caricatura del Seicento, ma anche una caricatura dello spagnolismo, e preannuncia quello spirito contrario all'etichetta, alle formalità, alle apparenze, alle boriose vuotaggini (il punto d'onore) del secolo spagnuolo, che informerà qualche tratto del romanzo, e si affaccerà subito nella sgonfiatura delle spaventose grida e nell'accorta citazione dei passi più minacciosi. 
angusto Teatro: la vicenda ristretta alla vita dei due promessi sposi. 
luttuose Traggedie d'horrori: La guerra la peste. 
l'amparo: protezione. A voci spagnuole il Manzoni ricorrerà sobriamente, quando gioverà al colorito caratteristico e insieme all'intenzione canzonatoria.
Re Cattolico: Così si chiamavano i Re di Spagna. 
quel Sole... Luna giamai calante: «Sole che mai tramonta» il re, «Luna giamai calante» il governatore dello Stato di Milano che ne tiene le veci: con una simmetria anch'essa secentesca, e insieme canzonatoria. Tutto questa pagina è, non meno che una velata professione delle convinzioni dell'autore, un divertimento di artista. 
gl'Amplissimi: Si sa che il Seicento è il secolo dei titoli; aprono come iperboliche riverenze lettere e documenti: esempi sperticati ne troveremo nelle grida del primo canto.
qual'erranti Pianeti: Con sapiente, e sorridente, gradazione siamo scesi dal Sole agli erranti Pianeti.
considerando... Cielo: Nota il magno giro di questo periodo, da «considerando» a «nobilissimo Cielo», e la dominata prospettiva delle immagini che lo costellano, e come le linee che seguono demoliscano, con le solite frasi ampollose, tanto fasto e tanta gloria.
altra causale... sevitie: Maestose costruzioni inverse, sinonimi cupi che già adombrano quel tanto di pauroso e di occulto che serpeggiò nel secolo e che si affaccerà nelle pagine della peste, altisonanti reminiscenze mitologiche completano questo periodo nel quale l'abilità imitativa del Manzoni ha fatto la sua prova maggiore. I pochi periodi che seguono, a parte qualche immagine caratteristica, sono stanchi: il Manzoni cominciava a sentire che questa era una «eroica fatica». 
vanno trafficando... emolumenti: «L’eroismo di coloro che tenevano i pubblici uffici consisteva nell'aguzzar gli occhi per cercare donde spillar danari con tasse e nell’allungar per tutto le mani»: così il BELLONI che, quindi, spiega più esattamente di altri commentatori l’ultima frase: («vanno adoperandosi, maneggiandosi» «per i publici uffici»). Allo stesso Belloni si deve l'indicazione del testo che ha in parte ispirato la pagina del Manzoni (AGOSTINO MASCARDI, Dell'arte istorica, 1636).
per degni rispetti: Continua la dissimulata canzonatura degli eroi di quel «nobilissimo Cielo» tuttavia «tramutato in inferno d’atti tenebrosi»: per «degni rispetti», cioè per non infamarli, se ne taceranno i nomi. Ma il Manzoni tacque o mascherò certi nomi, quelli dell’Innominato e di Gertrude, perchè i nomi veri avrebbero avvicinato troppo quelle figure alla realtà e avrebbero dissipato l'alone suggestivo che le circonda. Notiamo fin d’ora che tranne il cardinal Federigo e i politici, i personaggi su cui più s'impegna l’arte del Manzoni, o sono fuori della storia o, presi dalla storia, ne sono però in certo modo allontanati con quella velatura del nome che già conferisce loro qualche cosa di più significativo così sotto il rispetto ideale come sotto il rispetto artistico. 
accidenti: su questa parola filosofica, da don Ferrante illuminata da due ambigui aggettivi, si tronca la pagina secentesca già viva di parecchi dei motivi caricaturali e morali del romanzo. Si noti che questa pagina preannunzia, oltre il resto, la gonfia saccenteria di don Ferrante.
rettorica discreta... buon gusto: C'è una retorica che aiuta a rendere più chiaro e più efficace il pensiero, e una retorica che lo finge o lo snatura.
rozzo insieme e affettato: È, in fondo, il giudizio del Manzoni sulla letteratura dominante del ’600, superficialmente raffinata ma intimamente rozza per inosservanza del precetto letterario che egli espresse altrove, «pensarci su».
solecismi: Sgrammaticature.
in questo paese: In Lombardia. Restano così esclusi scrittori come il Sarpi e il Galilei. Questo capoverso è già un esempio di quel piano stile discorsivo che conferisce una fisionomia personale alle pagine ragionative del Manzoni e ne lascia nella mente un chiaro ricordo.
Ed ecco... libro medesimo: Fine accoppiamento di manzoniana malizia e di modestia.
contingenti: Eventuali. È un sinonimo di «possibili», messo in rilievo da una sfumatura di umoristica pedanteria: come a dire che il Manzoni tentava di indovinar quelle critiche cercando il pelo nell’uovo.
non ci si presentò... mutano: Corregge subito «trionfante», con quella prontezza a cogliere i sofismi e le scappatoie dell’ingegno che, tante volte esercitata nella critica delle opinioni altrui, si esercita qui, con un sottile sorriso, a spese dell'autore stesso. 
Spesso anche... a spasso: Dunque, al suo esame tenace e penetrante entrambe le critiche si rivelavano come fallaci. Si mostrano in questo periodo, con una cristallina chiarezza, il congegno dei ragionamenti manzoniani, quale si definirà poi nella celebre e sintetica sentenza «la ragione e il torto non si dividon mai con un taglio così netto, che ogni parte abbia soltanto dell’una o dell’altro», e quell’umorismo del pensiero che, fine come quello dei personaggi e delle situazioni, si industria e si diverte a sfrondare le apparenze della logica e a scompigliare l'ordine superficiale e formale delle argomentazioni: l’inciso «con loro gran sorpresa» quasi fa delle due critiche artisticamente messe «alle mani fra loro» due avversari, contro ogni loro intenzione rappacificati e scornati («le mandavamo insieme a spasso»).
Non ci sarebbe... fatto bene: E qui ritorna il sorridente compatimento di se stesso che abbiamo avvertito alla nota I.
d'avanzo: Considerata nel suo complesso questa Introduzione ci appare frenata dal senso artistico ma dettata da motivi dottrinali, morali e polemici: quale debba essere la materia della storia, quale giudizio morale e letterario si debba fare del secolo dei Promessi Sposi, come si debba scrivere. Tre questioni fondamentali nello svolgimento dell’attività del Manzoni: anche la seconda che, insieme con la prima, involge le profonde convinzioni morali e religiose che stanno alla base di tutte le sue opere posteriori alla conversione. L’importanza di quest’Introduzione sta appunto nell'avere indirettamente indicato al lettore che la composizione del romanzo impegnava tutti gli interessi culturali e spirituali dell’autore.
