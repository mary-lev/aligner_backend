Quel ramo... dall'altra parte: L'infelicità dell'apertura del romanzo si riduce al ritmo un po' pesante e solenne dalle primissime linee; ben presto si riconosce in questa descrizione lo stile riposato, attento, un po' minuto che già si era notato nei ragionamenti dell'Introduzione. Alla chiarezza riflessiva risponde la chiarezza descrittiva. Ma questa topografia della scena dei Promessi sposi ha un andamento lento quale non si ritroverà in nessun'altra parte del libro. Come inizio di romanzo può sembrare poco attraente; eppure c'è in essa una doppia giustificazione:la famigliarità affettuosa dello scrittore che, per aver passato tanto tempo nella villa del Caleotto, sul lago, in quei luoghi vedeva tanta pare di sè, e ad essi ripensava con l’animo con cui si rievocano le impressioni serene lasciate in noi dalla natura al primo schiudersi della vita; e, dietro quella dello scrittore, la famigliarità abitudinaria di don Abbondio che, fino a questo fatale 2 novembre, aveva sempre posato pacatamente lo sguardo su ogni angolo di quel paesaggio nella sua passeggiatina di ogni sera. Queste pagine aprono il romanzo con un’assaporata lentezza di idillio, il primo e ultimo momento di idillio in un romanzo tutto turbamenti e mutamenti; e sono già esse stesse l’ultima pagina serena della vita di don Abbondio, e quindi il naturale preludio di quella psicologia del pacifico curato che poi il Manzoni disegnerà con una così attenta sapienza. C’è Fra quella topografia e quella psicologia un equilibrio che può essere inteso solo da lettori pensosi. Ma questa pagina, troppe volte mal considerata dai critici,è importante sopra tutto come preannunzio del tono artistico dell’intero romanzo: la serenità contemplativa di questa descrizione si conserverà attraverso tutta l'opera, anche quando l’argomento volgerà al triste e al tragico. 
il ponte... nuovi seni: Il periodo, oltre e più che per la precisione stilistica, è notevole per l’andamento placido e ritmico, per la capienza della costruzione che distribuisce armonicamente le singole parti e ricongiungendo chia­sticamente la fine («in nuovi golfi e nuovi seni») al principio («tutto a seni e a golfi») lascia l'impressione d'un motivo pittorico in sè musicalmente compiuto.
tre grossi torrenti: I commentatori danno, qui e sopra, i nomi propri che il Manzoni ha taciuto. Li tacciamo anche noi, per non insinuare in questa visione tutta contemplata dall'occhio una fredda nomenclatura geografica. Il Manzoni, oltre quelli indispensabili (lago di Como e Lecco), non dà che due nomi: quello del monte di san Martino, fatto quasi in parentesi, e quello del Resegone che ha in lui una risonanza affettiva: chissà quante volte ne avrà guardato, «di su le mura di Milano», la «lunga e vasta giogaia» solo segno visibile, fra quel mucchio di case aggiunte a case, dei luoghi che egli aveva più cari! 
terre: I borghi
ville: Villaggi.
s'incammina... città: È una delle frasi dei Promessi Sposi rimaste nella memoria di tutti: è dimessa, senza splendore, come tutta questa descrizione che è cosi limpida proprio perchè non ha l'ambizione di essere pittoresca. Fin dal principio del romanzo, incomincia quel processo di sliricizzazione che durerà per tutto il resto, e di cui la nostra prosa aveva gran bisogno dopo la prosa classicheggian­te dei Botta e dopo quell'infuriare di prosa fantasiosa che, cominciato con le Notti romane del Verri e con­tinuato con l'Ortis, durerà ancora con i romanzi del Guerrazzi e con il Mazzini. La prosa del Manzoni va veduta su questo sfondo, solita­ria in mezzo alla prosa romanticheg­giante da una parte e alla prosa classicheggiante dall'altra, essa sola, insieme con quella tanto diversa del Leopardi, ubbidiente alle leggi della verità e della misura. Manzo­ni e Leopardi liberarono dal lirismo la prosa e la poesia: con la differen­za che la migliore poesia leopardia­na si aggira in una sfera quotidiana ignota alla poesia del Manzoni, la prosa del Leopardi, pur con la sua concretezza di pensiero e con la sua aderenza al sentimento, ha un'aria di nobiltà che la apparenta lontanamente alla prosa dei classicheggianti.
Ai tempi... vendemmia: L'ironia di questo famoso pe­riodo è superficiale; poggia tutta sopra una fredda scelta di parole: «l'onore» «il vantaggio», «insegnavan la modestia» «accarezzavan le spalle», «diradar» «alleggerire». L'ironia manzoniana è di tutt'altro genere. 
da qui... a vicenda: La descrizione si viene facendo più viva e più aperta. Con quale riposo, con quanta intimità è gustato il paesaggio, in ogni suo an­golo e aspetto, pur essendo sempre presente allo sguardo «la vasta scena»! Il tono è tanto più poetico quanto più lo scrittore evita la parola lirica. Il paesaggio dà comunemente agli scrittori la tentazione dei lirismo: il Manzoni non la sente mai, simile in questo al Verga: senonchè per lo più le descrizioni del Verga sono, nella superficie e nel fondo, al livello dei suoi personaggi; quelle del Manzoni lasciano intravvedere, sotto la loro modestia aderente alla natura dei personaggi (qui don Abbondio, nell'«Addio» Lucia). lo sguardo del'alto spirito che li contempla. 
E che l'acqua... sulle rive: è uno degli scorci dove è più evidente la forza pittrice della parola semplice e precisa.
Il luogo stesso... dell'altre vedute: Questo periodo conclusivo, pur continuando nella solita sorvegliata e luminosa esattezza, ha però un più caldo respiro, un moto di entu­siasmo, contenuto dal solito freno che impedisce agli affetti del Man­zoni di esaltarsi e astrattizzarsi in retorica.
bel bello: è la frase tematica di queste prime due pagine; tutte le mosse, abitudinarie, pacate, di que­sta passeggiata d'ogni sera sono de­scritte con la stessa lentezza pacifica, improvvida d'un avvenir malfido, con cui è stato descritto il paesag­gio: armonie di stile che rivelano il grande scrittore.
7 novembre dell'anno 1628: Questa data così precisa per un fatto insignificante di fronte alla grande storia, è la prima, isolata e per ora inavvertita, nota di quella comica tragicità che è il segno sotto il quale vive il personaggio di don Abbondio. E tuttavia ha anch'essa il suo significato serio: quell'in­contro, apparentemente cronachi­stico, è il primo indizio dei tempi in cui si svolge il romanzo, e la prima spia della tendenza del Man­zoni a vedere la storia, non solo nei suoi aspetti solenni, ma anche nei suoi riflessi più umili: tutto il ro­manzo avrà il colore del secolo.
Diceva... sentiero: comincia quel nitidissimo disegno della mimica che sarà uno degli aspetti più costanti dell'arte del romanzo.
tranquillamente: tranquillamente; oziosamente: e con quale domestica sere­nità sono guardate quelle larghe e inuguali pezze di porpora! Il ritmo della descrizione del paesaggio si con­tinua in quello della passeggiata di don Abbondio: e don Abbondio che compare su questo sfondo, è subito familiare al lettore.
Dopo la voltata... ipsilon: Qui la descrizione della passeg­giata si ferma in un'attentissima designazione, topografica prima, ritrat­tistica poi. La sosta ha la sua ra­gione poetica: questo è lo scenario dell'avvenimento capitale della vita di don Abbondio; e gli rimarrà nella mente per sempre.
I muri interni... qua e là: Lo scherzo di questo periodo è un vago preludio della più accentuata e più significante canzonatura che dominerà in tutto lo svolgimento della scena. A questi due «volevan cire» seguirà «vide una cosa che non s'aspettava, e che non avrebbe voluto vedere», proposizione tematica d'una pensosa e divertita rappresentazione dello sgomento di don Abbondio che, lasciata subito in so­speso per dipingere i bravi e scor­ciare ironicamente le grida, si riprenderà con tanta più efficacia dopo questa sapiente sosta, nel periodo «Che i due descritti di sopra stessero ivi ad aspettar qualcheduno, era cosa troppo evidente; ma quel che più dispiacque a don Abbon­dio...», e continuerà con un cre­scendo sorvegliato e costante per tutta la scena.
un enorme ciuffo: Il ciuffo è la maggiore carat­teristica dei bravi : diventerà un vero motivo poetico nella visita di Renzo al dottore Azzeccagarbugli
a prima vista... bravi: La conclusione di questo ritratto, apparentemente freddo, ha una nascosta vibrazione drammatica. Finita la lettura della scena, senti­remo che quella parola finale, rive­latrice - bravi -, è, assai più che l'attacco delle due pagine storiche seguenti, il riflesso del brivido di don Abbondio sorpreso dall'incontro.
l'Illustrissimo... in Italia: Filippo II di Spagna.
per fargli spalle: Per spalleggiarlo.
ancor più vigorosa: Il Manzoni sottolinea ironica mente il «vigore» di queste grida, mettendo a capo di ciascuna il fra­goroso e vano corteo dei titoli dei grandi spagnuoli che le hanno emanate, mettendo in rilievo la sicurezza che spira dallo stile circospetto e sonante e dallo schema minuzioso e spaventoso di quegli editti, e, con un crescendo canzonatorio, la descrizione circostanziata delle male­fatte dei bravi accompagnata da un inutile aggravamento di minacce. È da notare che nel modo come so­no scelti gli stralci queste grida si continua la satira dello stile se­centesco già largamente svolta nel­l'Introduzione: vedi, qui, «in che è vivuta e vive», «bravi e vagabondi», «dichiara e diffinisce», «per fargli spalle e favore»; e più sotto «tenuto, e comunemente riputato..., et aver tal nome» ecc.: ridondanza che nasce non solo dall'abituale precisione dei legulei, ma anche dall'abito letterario del secolo. Quello che nell'lntroduzione era satira dello stile letterario, qui è anche, e più, Satira dello stile burocratico, e insieme già un primo saggio della satira contro i personaggi d'autorità. 
per processo informativo: Per strappargli la confessione, come usava.
come s'usa... ostinate: Sorriso di finezza manzoniana: mette un po' di luce in questo capo­verso che era cominciato un po' stancamente.
onninamente: In ogni modo.
Enrico IV: Re di Francia dal 1589 al 1611.
quel re il duca di Savoia: Carlo Emanuele I (1580-1630). «Accenna alla famosa lotta tra que­sto principe ed Enrico IV per il pos­sesso di Saluzzo, lotta terminata col trattato di Lione del 1601. Durante questa lotta Carlo Emanuele (ch'era genero di Filippo II), stimolato co­pertamente dagli Spagnuoli, tentò, con la connivenza del duca di Biron (a cui si accenna qui appresso), di sovvertire l'ordinamento politico della Francia» (BELLONI).
a cui fece perder più d'una città: Come avvenne in forza del trattato di Lione.
perder... testa: Il parallelismo con la frase «fece perder più d'una città» ci dice l'ani­mo del Manzoni, pronto a scherzare, con seri sottintesi, sulle debolez­ze, le prodezze e le angustie dei grandi. Il duca di Biron, generale di Enrico IV, fu indotto, per am­bizione, a tramare contro di lui, d'accordo con Carlo Emanuele, sot­to l'istigazione del conte di Fuentes. Perduta la testa metaforicamente coll'aderire agli intrighi del conte di Fuentes, finì per perderla davve­ro sotto la scure del carnefice quan­do il suo tradimento fu scoperto: l'umorismo particolare del Manzoni mira non al duca di Biron ma la conte di Fuentes che, capace di tanti disastri nel campo della politica, non riuscì a cavare un ragno dal buco nella lotta contro i bravi («ma, per ciò che riguarda quel seme tanto per­nizioso...»). 
pernizioso: è forma più pre­ziosa di «pernicioso»: una mi­nuzia che basta a dare alla fra­se una modulazione canzonato­ria.
stampatori regii camerali: Tipografi per le stampe uffi­ciali. Regia Camera era «quello che oggi dicesi fisco, erario, tesoro pubblico, cassa dello Stato» (BELLONI).
ad esterminio: fa l'effetto d'una frase del testo. estratta e sottoli­neata beffardamente.
5 ottobre del 1627... avvenimento: La precisione di quest'indica­zione cronologica dà rilievo a quel­la del 7 novembre dell'anno 1628: v. la n. 3 pag. 10.
Nè fu questa... bravi: Queste pagine sulle grida fini­scono un po' stancamente: in real­tà il Manzoni non riesce ad assor­bire del tutto nel tessuta ironico le materia storica.
Perché... incontro: Si riprende con questo periodo l'evidenza allucinante del ritratto dei bravi; nota, fra l'altro, l'elo­quenza di quello sguardo: ne troveremo tanti altri. Qui il ritratto si move, con un crescendo drammatico, con un movimento a tenaglia: «quello che stava a cavalcioni s'era alzato...; l'altro e'era staccato dal muro; e tutt'e due gli si avviavano incontro».
sovvenne: Non è letterario, come potrebbe sembrare ai non toscani, ma assai più espressivo «si ricordò», che qui sarebbe goffo.
Fece un rapido esame... però: Nella descrizione del movimen­to esterno ed interno di don Abbon­dio prima che uno dei bravi parli, si continua la minuziosa nitidezza che, su motivi diversi, regge come un tono dominante tutto il capitolo. La minuzia, che nella descri­zione del paesaggio Traduceva la contemplazione abitudinaria, nella scena dei bravi traduce la lentezza pesante dei momenti affannosi e la lucidità dei ricordi che ne rimangono nella memoria. Ma via via che la narrazione procede, dietro quella minuzia oggettiva si fa strada l'atteggiamento dell'autore di fronte al suo personaggio: una malizia co­sì discreta che quasi non si avverte, colorisce l'evidenza di quelle mosse Evasive e di quella drammatica consulta: un particolare finissimo fa da spia: quel «testimonio consolante della coscienza» che il sèguito ci rivelerà così ambiguo, congiunto a quel «però» che gli si accampa subito contro con quella misura stilistica che tante volte richiede dai lettori del Manzoni un attentissimo gusto.
volgeva... la bocca: Un'ombra di deformità: e adagio adagio l'umore del Manzoni di fronte a don Abbondio si chiarisce. Poi, «più modesta», quel sottilissimo eufemismo, così delicato e così pungente - una duplicità così manzoniana! -; e quel brutale «darla a gambe», che fa l'effetto d'una lanterna cieca puntata improvvisamente sulla faccia.
preparare un sorriso: Come si sente lo sforzo in quel «preparare»!
galantuomini: È la prima volta che il Manzoni usa in significato ironico questa parola: non la userà quasi mai in altro significato.
Ci siamo: è quello che disse dentro di sè don Abbondio, ma calato dalla zona drammatica di don Abbondio a quella un po’ divertita del Manzoni. Nota come poi «e si fermò su due piedi» risponde al tono decisivo di «ci siamo».
piantandogli... faccia: Più su ha detto «guardandolo fisso»: le mosse brutali dei bravi sono altrettanto risolute quanto impacciate sono quelle di don Abbondio; la rappresentazione degli uni dà rilievo a quella dell’altro.
Cosa comanda?: è già una resa.
alzando... leggìo: Questo libro spalancato rimane negli occhi dello scrittore durante tutta la scena come l’immagine della paralisi di don Abbondio: a scena finita, infatti, il Manzoni scrive: « Signori..., cominciò, chiudendo il libro con le due mani». La scena è incorniciata fra questi due atti che fissano in uno sfondo di discreta caricatura il profilo del protagonista. Uno degli aspetti più i nitidi e più aristocratici dell’arte del Manzoni è quest’abilità di caricaturista, questo saper cogliere i gesti, le pose, gli spunti dialogici psicologicamente significativi, spesso i gesti, le frasi stesse tipiche di certe situazioni comuni, con una naturalezza appena rilevata da un’ombra di bizzarria. Adagio adagio, dal capoverso «Per una di queste stradicciole» al periodo «Don Abbondio, (il lettore se n'è già avveduto) non era nato con un cuor di leone», la figura del pacifico curato si viene armonicamente illuminando nella sua apparenza amena e nel suo complesso e solido fondo. 
Cioè: rende bene l'animo di don Abbondio preso fra la paura e il dovere. Altre battute di don Abbondio in questo dialogo sono poco significative: più evidenti quelle dei bravi: ma la loro situazione era più facile. Nel principio del Promessi Sposi il Manzoni non è ancora del tutto padrone del dialogo: spesso non trova le battute caratteristiche. 
Il povero curato... tra loro: «Qui don Abbondio comincia ad accumulare la sua stizza contro Renzo e Lucia» (Russo).
Or bene... nè mai: Nota l’atteggiamento e, in armonia, le parole del bravo.
vedon bene... in tasca: spunta l’egoista, l’uomo che riferisce tutto a se stesso; e perciò la battuta è espressiva.
Orsù... c'intende: Continua l’atteggiamento insolente e reciso del bravo. L’altro bravo rincalza, più tempestoso, e compie il gruppo, nettamente contrapposto al pavido curato.
galantuomini: in bocca del bravo, con il suo vero significato; nell'intenzione del Manzoni, con il significato che già abbiamo veduto. La prima parte della battuta è tutta insolente ossequio; l’ultima, fragorosa, «signor curato...» piomba come un fulmine scoccato al momento opportuno da mano maestra: il Manzoni commentandola segna con un violento distacco pittorico e psicologico i due momenti della scena.
grand'inchino: Questo «grand’inchino» è ancora una mossa accentuata, ma non ha più il sapore della caricatura: è fortemente patetica, e assolutamente vera, e subito interpretata nella sua pavida miseria da quel balbettìo, non meno istintivo: «se mi sapessero suggerire...». 
Disposto... all'ubbidienza: Come già s'era rivelato fin dalla prima battuta («Cosa comanda?»): ma qui si aggiunge un «sempre» che ha tutta una storia, quella che il Manzoni dispiegherà ai nostri occhi nel disegno morale e storico della vita di don Abbondio. 
Don Abbondio... le trattative: L’osservazione è psicologicamente precisissima. La naturalezza della psicologia è uno dei motivi che più contribuiscono alla forza persuasiva del romanzo.
Il povero... aggranchiate: La notazione è caratteristica, non caricaturale. Sempre, e particolarmente con don Abbondio, il Manzoni fa un uso molto moderato della caricatura: non vuol mai lasciare nel lettore l’impressione che egli scriva per spasso. La caricatura è appena il rilievo del motivo morale che egli viene sviluppando. 
vivere: A questo punto la narrazione s'interrompe per alcune pagine di ritratto morale. Il capitolo si compone della descrizione iniziale, dell’incontro, del ritratto morale, e dei postumi dell’incontro nella scena con Perpetua; è tutto accentrato intorno a don Abbondio; e se anche non è quello in cui don Abbondio ha il più geniale risalto poetico, è però il solo del romanzo in cui la poesia giri tutta intorno alla sua figura. Anche il paesaggio, che può sembrare soltanto la cornice dominante dell’intera azione del romanzo, è già imbevuto dello spirito di don Abbondio, è l’aria e il modo come don Abbondio è vissuto fino a quella storica sera. Veduto nelle sue ragioni profonde, il capitolo presenta don Abbondio nel suo passato idillico, nella viltà che si nascondeva sotto quella vita di placide abitudini, nel sistema di vita che l’indole e i tempi gli avevano consigliato, negli atteggiamenti e negli umori dell’intimità domestica: è dunque un’illuminazione completa di don Abbondio, nel fido passato e nell’inopinato presente, nella superficie bonaria e nel fondo vigliacco. Il centro è occupato dalla scena dei bravi, magnifica invenzione per il principio d’un romanzo, il primo segno delle qualità narrative del Manzoni. I Promessi Sposi sono un libro ricchissimo di aspetti: ma questi non si terrebbero insieme, e il complesso non reggerebbe, se la trama degli avvenimenti non fosse stata inventata e architettata con tanta spontaneità di inattese e ben giustificate vicende.
Don Abbondio... divorato: Queste pagine che collocano la figura morale di don Abbondio nell'ambiente morale del tempo, costi­tuiscono il sostrato etico e storico di tutto il romanzo, e meritano insieme di essere meditate per comprendere il complesso atteggiamento del Manzoni di fronte e don Abbondio, soggetto - apparentemente - di spasso, - in fondo - di sapiente riflessione. Dei quattro personaggi su cui più potentemente s'è esercitata la meditazione dell'autore - fra Cristoforo espiante per tutta la vita, Gertrude travolta nella monacazione, l’Innominato vittorioso: del suo passato; don Abbondio vittima inerte delle sue paure —, don Abbondio può anche sembrare quello illuminato con una luce più ricca: tutt'e quattro sono immersi nell’atmosfera morale del tempo, Gertrude e don Abbondio con più multiformi prospettive; ma don Abbondio è di tutti quello che, sulla soglia del romanzo, offre più motivi al Manzoni per penetrare nella fitta e maliziosa trama della perversione sociale del tempo.
il loro titolo: birri.
i medici stessi: «Perchè i medici stessi?»: «La spiegazione più comune che derivi dalla tradizionale discordia che regna tra essi non è, come più piccante, più naturale nello stile del Manzoni?» (MICHELE BARBI, Annali manzoniani, Milano, 1941, p. 259).
resistere: Fin qui il Manzoni ha descritto la compagine sociale del tempo. In questa ci sono le premesse logi­che e storiche delle persecuzioni ir­rimediabili a cui andranno incontro gli sposi promessi, perseguitati da un nobilotto sostenuto da una rete che si estende dalla famiglia alla magistratura, non protetti nemmeno dal clero superiore che è anch'es­so legato, per inestricabili fili, alla prepotenza imperante. Superiore a questi legami è il cardinal Borro­meo: ma se la persecuzione dei fidanzati cessa, questo non è dovuto al suo intervento, bensì al fatto che l'anello più robusto di quella rete di malvagità s'è spezzato, con il pentimento dell'Innominato, brac­cio forte di don Rodrigo. Si può discutere finchè si voglia se la con­versione dell'Innominato sia un mi­racolo; certo è un miracolo che la persecuzione di Renzo e Lucia cessi: poichè a farla cessare non intervie­ne nessuna delle forze normali del tempo. Con tutta l'ammirazione che aveva per il cardinale, il Man­zoni, posto di fronte al dilemma se fare il cardinale o l'Innominato autore della fine della persecuzione, non avrebbe scelto il cardinale, non solo per ragioni artistiche, ma forse anche in forza di queste pagine di storia sociale. Tipica è la costruzione di queste due pagine, per definire la luminosa potenza logica del Manzoni e anche la sua chiara, equilibrata fantasia che, visibilissima nella materia nar­rativa e descrittiva, è non meno reale in quella ragionativa e psico­logica. Il ragionamento si specchia nella mente del Manzoni come vi si specchiano i fatti, i personaggi, i sentimenti, i particolari paesisti­ci del principio del romanzo: nei ragionamenti stessi ci par di ve­dere una fantasia che incide, il­lumina e armonizza. Da questo se­reno dominio nascono quel senso di necessità che dànno le situazioni del Manzoni, le sue creazioni psico­logiche come i suoi ragionamenti, e l'illusione che tutto quanto egli scrive sia d'un'oggettività irrefuta­bile. È un'impressione che non ci lascia un altro, pur pensoso, scrit­tore: Leopardi. Nel più famoso dei suoi Pensieri il Leopardi afferma che il mondo è una lega di birbanti contro gli uomini dabbene: quella sua affermazione ci sembra acre e partigiana, quantunque sia vicina a queste due pagine del Manzoni. La diversità del tono dà l'illusione di una distanza fra i due poeti, che in questo caso è ben poco reale. La visione dei congegni e delle maglie dell'iniquità sociale del '600 è così precisa, scaturisce da una cosi meditata considerazione dei sottili e intricati legami della vita sociale, che l'impressione finale è quella d'una «lega di birbanti», pur senza che l'amara parola sia stata pronunciata. Anche all'infuori di questo pa­ragone, Manzoni e Leopardi sono vicini: pessimisti entrambi, ma il Manzoni d'un pessimismo sereno e senza rancore che il lettore non di­scute, mentre può discutere e ribel­larsi a quello sistematico e soggettivo del Leopardi. 
Il nostro Abbondio... meno: Dopo la descrizione delle con­dizioni storiche, il loro riflesso su don Abbondio, non difeso nè dalla nobiltà, nè dalla ricchezza, nè - extrema ratio in quei tempi - dal coraggio.
quasi... discrezione: La piatta frase della prima edi­zione, «quasi all'uscire dell'infan­zia», aiuta a comprendere la finez­za della lezione definitiva.
come... ferro: È la prima delle similitudini fa­mose del Manzoni, quasi sempre lontano dagli atteggiamenti con­venzionali delle similitudini lette­rarie. Mentre la similitudine mori­va, o era morta, insieme con il poe­ma, risorgeva nella prosa del Manzoni: ma con un aspetto assolutamente originale, come una delle manifestazioni di quel suo attento, acuto, preciso senso della realtà. Sono dello stesso genere la simili­tudine del segreto e della botte che fa acqua e quella del primo capo­verso del capitolo XV. 
forte: Questo disegno retrospettivo della vita di don Abbondio è tanto sapiente quanto arguto, ed è una prova evidente della solidità mo­rale dell'esperienza umana su cui il Manzoni ha fondato la rappresentazione di questo personaggio dalle apparenze amene. Ritrove­remo altri di questi ritratti morali e di questi scorci di vite - fra Cristo­foro, Gertrude, l'Innominato, tutti memorabili per la potente connes­sione dei motivi psicologici e per l'incisività da definizione di certi rilievi, tutti esempi di un partico­lare aspetto dell'arte del Manzoni. Una parte notevole dei Promessi Sposi è, non descrizione di luoghi o sviluppo di scene, ma studio morale — di una società nelle pagine che abbiamo letto or ora sulla prepotenza organizzata del secolo, degli umori della folla nei capitoli sui tumulti di Milano e sulla peste, di singoli personaggi nei casi che già abbiamo citato —. Queste pagine non hanno l’aspetto incolore degli studi sociali o psicologici o di tanti romanzi psicologici : hanno un aspetto meditativo, sereno, recano l’impronta d’un intelletto che, fissato lo sguardo sopra un tema morale, ne disegna con sicurezza, entro un'architettura generale ben definita, i particolari che concorrono a formarlo. Il Manzoni moralista e ragionatore fa le sue prove maggiori nei Promessi Sposi: un romanzo pieno di personaggi vivi e di avvenimenti multiformi, che tuttavia ha le sue fondamenta sopra un’assidua meditazione morale e, in ultima analisi, religiosa. Ma questo stesso sostrato morale è poesia, in virtù della partecipazione profonda del Manzoni, della serenità e della nitidezza con cui la trama del pensiero si dispiega e si stringe: è poesia anche quando non intervengono le definizioni epigrammatiche della pavida politica di don Abbondio, o gli accenti di dominata pietà per i tormenti intimi di Gertrude, o i tragici scorci della battaglia interiore dell’Innominato. Dalla lettura di una scena a quella di un disegno morale il lettore non avverte quello spegnersi della luce che segna lo scomparire dell’ispirazione. 
Neutralità disarmata: Il ritratto morale di don Abbondio è tutto disseminato di espressioni che dànno un acuto rilievo a verità psicologiche sapientemente studiate. In apparenza la pagina non è che la descrizione dell’animo di don Abbondio; in realtà certe frasi acuminate disegnano dietro l'animo la figura del povero curato in un profilo di sorvegliata caricatura: procedimento che troveremo più altre volte, così nella descrizione di personaggi singoli come di folle. «Neutralità disarmata» è come la proposizione tematica degli schizzi di don Abbondio che punteggiano di brevi luci la pagina. Un «vaso di terra cotta, costretto a viaggiare in compagnia di molti vasi di ferro» non poteva adottare come sistema di vita altro che una «neutralità disarmata»: la similitudine genera la definizione, e la definizione genera quei rapidi tocchi che colgono don Abbondio in mezzo alla scena insidiosa del secolo. A «neutralità disarmata» seguiranno «sempre però alla retroguardia» «stando alla larga da’ prepotenti”, «a forza d’inchini e di rispetto gioviale», «que’ tanti bocconi amari inghiottiti in silenzio», «cavarsi anche lui la voglia d’essere un po’ fantastico, e di gridare a torto», «il battuto era almeno almeno un imprudente», «sopra tutto poi, declamava contro que’ suoi confratelli», «diceva anche severamente», «e contro questi predicava, sempre però a quattr’occhi, o in un piccolissimo crocchio», dove una parola calzante o una leggera insistenza (almeno almeno) bastano a rendere, con l’idea, il tono stesso della voce di don Abbondio e la faccia e il gesto di quelle scene abituali, di paura, di prudenza o di stizza.  
ma perché... forte: È la prima delle naturalissime assurdità suggerite a don Abbondio dalla paura. 
a forza d'inchini... gioviale: In questo periodo il contegno di don Abbondio è studiato con sottili distinzioni: è quello dove meglio si rivela l'intelligenza che egli mette al servizio della sua vigliaccheria. Ma la maggior finezza è in quest’aggettivo, «gioviale», così affine ad «affabile», eppure così lontano, così perfettamente dosato di tranquillità e d’umiltà: in questo atteggiamento dove la paura si maschera di un volto simpatico, don Abbondio fa l’estrema prova della sua scaltrezza.  
ben bene: sottolineatura imbevuta: anch’essa di ombrosissima prudenza.
Era poi... pericolo: Le parole sono sempre pe­sate con un'intenzione rappresen­tativa.
che a un galantuomo... brutti incontri: È la conclusione naturale di questo sistema di vita così gelosa­mente mantenuto, e insieme, in vir­tù della precedente scena dei bravi, la proclamazione più naturale e più piana del suo fallimento: il Manzo­ni lo rileva appena con un «ora» («Pensino ora») che riattacca il filo del discorso al pauroso incontro. 
capo basso: serio, questa volta drammatico e pittorico sfondo della tumultuosa consulta interna. Il mo­nologo interiore che segue è, al pa­ragone, piuttosto fiacco: richiamo l'osservazione fatta alla nota 7 di pag. 17.
E, e, e: stizza e confusione. Efficace come il «cioè» commentato alla n. 7 di pag. 17.
come...: Dovrebbe seguire un paragone volgare: ma il momento è troppo serio perchè don Abbondio non lo lasci in tronco.
non si fanno carico... galantuomo: Il pensiero egoistico è naturale, l'espressione è scolorita. Cosi quello che segue. I monologhi di don Ab­bondio nel corso del romanzo avran­no ben altra vivezza. 
gran destino... l'occasione: Come accade ai paurosi e ai poveri di spirito.
s'accorse: solo a questo punto. L'osservazione di questo periodo è uno dei tratti che contribuiscono all'esatta delimitazione della figura morale di don Abbondio: vile ma non cattivo, nemico della disonestà ma, sotto la pressura dell'egoismo e dello spavento, incapace di evitarla o di non pensarla. 
toccare... cappello: Movimenti caricati, ma senza sorriso: un po' come il quadretto che segue, di diverso genere, «a bassa voce, sospirando, e alzando gli occhi al cielo», dove c'è un'at­tenzione più visiva che patetica. 
senza interrompere...: qui, in­vece, ritorna rumore caratteristico che abbiamo commentato nel ritratto morale di don Abbondio.
Giunto... diligentemente: Si riprende la descrizione attenta e leggermente divertita delle mosse di don Abbondio: vedi l’incontro coi bravi; e nota sopra tutto quest'avverbio, «diligentemente», bifronte come tante altre parole relative a don Abbondio, così serio per questo, così interessante per il Manzoni.
Perpetua! Perpetua!: Il grido è istintivo: il Manzoni l’ha illuminato bene in precedenza.
Perpetua: Perpetua è il necessario complemento di don Abbondio, e anche per questo il suo nome è diventato nome comune. Il ritratto che ne fa qui il Manzoni, è però inferiore all’arte con cui la fa agire attraverso il romanzo. L’epigramma che lo chiude («per aver rifiutati... amiche»), è banale, e guasta quel così bilanciato equilibrio fra «ubbidire e comandare» che bastava da solo a dare un quadro non solo di Perpetua ma della quotidiana vita comune di questa indimenticabile coppia. La nota fondamentale di questo ritratto è una conseguenza poeticamente necessaria del ritratto di don Abbondio: quel che ci voleva per un tale padrone, avvezzo per la sua pusillanimità ad esercitar la pazienza — e quindi docile al comando di Perpetua —, ma appunto da quest’esercizio inasprito, e quindi spinto a «sfogar qualche volta il mal umore lungamente represso, e cavarsi anche lui la voglia d’essere un po’ fantastico, e di gridare a torto»: bisogno a cui, come si sa, sono bene adatte le pareti domestiche, e che don Abbondio sfogherà in quest'occasione con la violenza concessa dalla gravità ‘del caso. Quest’armonia di concezione psicologica, che dura anche quando l'espressione è stanca, è quella che trascina il lettore persuaso di pagina in pagina. Nei Promessi Sposi c'è un’altra indimenticabile coppia. I rapporti domestici, e quasi coniugali, di don Abbondio e di Perpetua sono veduti dal Manzoni con un interesse acuto e sapiente, lontanamente simile a quello con cui sono veduti i rapporti domestici fra don Ferrante e donna Prassede. Nell’un caso e nell'altro la superiorità è della donna — e questo è sottolineato con un sorriso da esperto —; l’uomo è relegato in secondo piano, sia pure, quanto a don Ferrante, in un secondo piano più dignitoso di quello di don Abbondio. Nel maneggio della vita pratica, l’uomo nei Promessi Sposi è inerte in confronto della donna: gli espedienti per vincere la prepotenza di don Rodrigo - la visita al dottore Azzeccagarbugli e il matrimonio per sorpresa - li escogita Agnese, e Renzo non ne è che l'esecutore materiale e, nel primo caso, piuttosto ingenuo e impacciato. 
l'età sinodale dei quaranta: Il concilio («sinodo») di Trento aveva stabilito che le domestiche dei sacerdoti dovessero aver compiuto i quarant'anni.
si mosse lentamente: Tutti particolari quotidiani: e mettono in più vivo rilievo l'aspetto e il contegno insolito di don Abbondio.
con un passo... stravolto: Dei tre particolari, i primi due sono evidentissimi. Nella prima parte il colloquio che segue, se si eccettuano i tratti che segnaleremo, insiste un po’ freddamente sul caratteristico, e cade nel facile quadretto di genere: particolarmente quando sottolinea l’atteggiamento comaresco di Perpetua («con le mani arrovesciate sui fianchi....»).
lasciandosi... seggiolone: «Don Abbondio è disfatto, ma egli colorisce volutamente il suo stato, perchè ha bisogno delle interrogazioni esplorative di Perpetua» (RUSSO).
Quando dico... dire: Umoristica incertezza fra il bisogno di confidenza e la paura.
Che non può... parere: Affettuosamente aggressiva.
Brava! come quando...: Anche questo è un po' dozzina­le: ma è subito corretto dal fine sorriso del Manzoni - «Perpetua s'accorse d'aver toccato un tasto falso» -, dove l'abituale loquacità della domestica è adombrata con ben altra signorilità che nel tratto comaresco che ho notato sopra. 
con molte sospensioni...: meglio lo scorcio che il dialogo; è rapida­mente patinato di canzonatura, e finisce con un fuggevole accento tra­gicomico: «il miserabile caso».
si rovesciò... supplica: È il momento saliente del col­loquio, e il Manzoni ne segna visto­samente le linee. 
Oh che birbone!... nessun ci sen­te: s'inizia qui il motivo principe di tutte le scene fra l'uno e l'altra: il buon senso e la franchezza di que­sta, e l'impacciata paura di quello. 
come farò, come farò: E s'intende che il secondo «co­me farò» è più alto del primo. 
io direi... qualmente: È il famoso «parere di Perpetua», che tornerà alla memoria di don Abbondio in tutta la sua solidi­tà durante la scena con il Borromeo: ma a questo parere per ora si con­trappone, ben più eloquente nel­l'animo di don Abbondio, la paura di una schioppettata nella schiena.
è pronto a calar le... Il colloquio facendosi via via più vivace, è ben naturale, e non più da quadretto di genere, che Perpetua esca in questa frase da donna che non ha peli sulla lingua. Il Manzoni ha impiegato lue pagi­ne a descrivere il carattere di don Abbondio: a Perpetua basta una frase; il senso comune piglia le scor­ciatoie. Notiamo ancora che la frase di Perpetua corrisponde alla rispo­sta di don Abbondio ai bravi: «Disposto... disposto sempre all'ubbidienza», trasferita nell'intimità del­ le pareti domestiche, dove le situa­zioni si sfrondano. Poichè la scena con Perpetua ha l'ufficio di togliere alla debolezza di don Abbondio quel po' di decoro che egli ha faticosamente mantenuto in pubblico, coi bravi, e farla vedere nuda. La chiusa del capitolo suggella caricaturalmente questo motivo. 