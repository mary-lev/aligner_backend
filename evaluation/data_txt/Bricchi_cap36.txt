Chi avrebbe... ragionamento: La cappella era stata indicata a Renzo da padre Cristoforo nel capitolo precedente: alzando la mano scarna e tremolante, indicava a sinistra nell’aria torbida la cupola della cappella, che torreggiava sopra le miserabili tende (XXXV, 303-05). Ora, viene descritta con precisione dalla voce narrante, come, nel capitolo  XXVIII, era stato raffigurato nei particolari il lazzaretto che la contiene. Nel corso del romanzo, si è parlato di molte chiese (quella del villaggio, che ricorre spesso nei discorsi dei personaggi, quella del convento di fra Cristoforo, dove i fuggiaschi pregano prima di abbandonare il paese, nel capitolo VIII, quella attigua al convento di Milano, dove Renzo dovrebbe fermarsi in attesa del padre Bonaventura, nel capitolo XI, lo stesso duomo di Milano), ma, per la prima volta, una chiesa viene descritta nei particolari e nello spazio che questa domina si svolge una scena importante. E questa chiesa ha caratteristiche simboliche. Sorge infatti in un luogo di dolore come il lazzaretto, e ne occupa il centro geometrico. Si situa  inoltre al centro della peripezia di Renzo all'interno del lazzaretto, perché è il punto intermedio, nello spazio e nel tempo, tra il ritrovamento di padre Cristoforo e quello di Lucia. Infine, è una cappella aperta, il cui altare può essere visto da ogni angolo del recinto, come ideale punto di orientamento. La descrizione di uno spazio sacro e insieme familiare, dove solennità e apertura ai bisogni del popolo si fondono, anticipa il senso della predica di padre Felice, esempio di oratoria sacra calata nell’occasione concreta.
Siamo un pensiero... s'alzo: I temi della predica furono suggeriti a Manzoni dalla Memoria di Pio La Croce, una delle fonti storiche sulla pestilenza milanese (vedi la nota a XXXII, 52-99), dove si fa riferimento a un sermone che esorta gli scampati alla malattia a trarre insegnamento dalle loro sofferenze, e dove il predicatore chiede perdono ai suoi assistiti per eventuali manchevolezze. Quello del padre Felice è l’unico vero sermone riportato nel romanzo, anche se una predica del cardinale Federigo era stata riferita dal sarto, nel capitolo XXIV, a Lucia e alla famiglia riunita. In quel caso, però, i colori accesi dell’ingenua eloquenza del sarto si concentravano soprattutto sugli effetti del discorso sugli ascoltatori, e sul suo stesso ammirato stupore, mentre l'essenza della predicazione restava un po' in ombra (Andate ora a domandar loro se saprebbero ripeter le parole che diceva: sì, non ne ripescherebbero una, XXIV, 466-68). Al contrario, in questo caso, si accenna al mormorìo e al singhiozzio (81) dei presenti, e alla commozione di Renzo (113-14), ma ciò che veramente conta sono le parole stesse del predicatore, riportate in discorso diretto. La predica del padre Felice contiene «un messaggio di carità pragmatica, fondato non sul dialogo, ma sull’esempio» (Nencioni 1993). Infatti le esortazioni all'amore di Dio e del prossimo contenute nella prima parte della predica trovano concreta applicazione nella richiesta di perdono svolta nella seconda parte. E i due aspetti del sermone, esortazione ed esempio, collegano  la figura storica di padre Felice a quella, in gran parte letteraria, di padre Cristoforo. Infatti l'invito a sacrificarsi per il prossimo proviene da un uomo che ha accettato di gestire il lazzaretto senz'altro fine che di servire (XXXI, 441), come Cristoforo ha chiesto di entrare nel lazzaretto per assistere e servire gli appestati (XXXV 166-67). Inoltre le parole di benedizione a Dio che aprono la predica (Benedetto il Signore! Benedetto nella giustizia, benedetto nella misericordia! benedetto nella morte, benedetto nella salute! benedetto in questa scelta che ha voluto far di noi!, 50-54) riprendono quelle rivolte da fra Cristoforo a Renzo di fronte a don Rodrigo morente (Benedicilo, e sei benedetta, XXXV, 480). Dunque il sermone di padre Felice conferma e rafforza la conversione già operatasi in Renzo grazie alle parole e all’esempio di padre Cristoforo. Da un punto di vista stilistico si noti, in quest’unico esempio ufficiale di oratoria sacra seicentesca, l’andamento solenne della prosa, caratterizzata da interrogative retoriche (Oh! perchè l'ha voluto, figliuoli, se non per serbarsi un piccol popolo corretto dall'afflizione, e infervorato dalla gratitudine?, 54-56); esclamative (vedete, intorno a voi, quanti figliuoli rimasti senza padre! siatelo per loro!, 77-79); strutture simmetriche, soprattutto nella sequenza deo se condizionali (Se la pigrizia [...]; se un’ingiusta impazienza [...] [...] se la nostra fragilità..., 90 sgg.) che elencano i mancati adempimenti al dovere di curità assunto dall’oratore. Va osservata infine, come «atto di fedeltà al linguaggio cappuccinesco» (Nencioni 1993), la ricorrenza dell’avverbio umilmente (88), e del sostantivo umiltà (96). Il cimitero detto di san Gregorio (46) esisteva ancora a Milano ai tempi del Manzoni. Fu soppresso nel 1883, e una via prese il suo nome.
Noi abbiam... tenerezza generale: Dopo le parole, il rapporto tra parole e atti. Come sempre, nel sistema manzoniano, i segni visibili hanno più peso delle affermazioni (vedi per esempio la nota a I, 103-125), le azioni più delle parole. Nel corso dell'intero romanzo si sono presentati infatti numerosi esempi di come il linguaggio «o si rivela insufficiente a render conto della  realtà, o viene usato esplicitamente e con malizia per mascherarla, quasi sempre a fini di potere» (Eco, LEGGERE PS). Quando, al contrario, parole e azioni coincidono, il narratore lo sottolinea con particolare risalto, come accade in questo caso. Analoghe precisazioni erano già comparse in riferimento al cardinale Federigo Borromeo, altra figura positiva di ecclesiastico che, come padre Felice, accompagna le parole con le azioni. Già nella digressione biografica dedicata all'arcivescovo si precisava infatti: La vita è il paragono delle parole: e le parole ch'esprimono quel sentimento [...] saranno sempre belle, quando siano precedute e seguite da una vita di disinteresse e di sacrifizio (XXII, 205-09). E quando il cardinale ammonisce don Abbondio con parole solenni sui doveri del sacerdozio, la voce narrante torna sull'argomento dichiarando: troviamo un non so che di strano in questo mettere in campo, con così poca fatica, tanti bei precetti di fortezza e di carità [...]. Ma pensando che quelle cose erano dette da uno che poi le faceva, tiriamo avanti con coraggio (XXVI, 7-12). Si istituisce, grazie a questi parallelismi, un rapporto tra il sermone privatamente indirizzato dal cardinale a don Abbondio e quello pubblicamente rivolto da padre Felice agli appestati in via di guarigione. Le due diverse forme di edificazione sono cioè accomunate dalla qualità morale dei predicatori, capaci entrambi di tradurre i precetti in concreta esperienza di vita.
Ed ecco arrivare... padre Felice: La processione manzoniana ricalca, nell'ordine di apparizione (padre Felice, i fanciulli, le donne, gli uomini, i convalescenti ancora deboli trasportati sui carri, padre Michele) e in molte note descrittive quella ricostruita nella Memoria... di Pio La Croce, già fonte della predica di padre Felice (vedi la nota a 44-100). Ma, nel romanzo, il ritratto dei convalescenti appare filtrato attraverso il punto di vista di Renzo (stette lì aspettando [...] con gli occhi spalancati, 122-24), e alle notazioni sull'aspetto dei passanti si alternano quelle sull'angoscioso stato d'animo dell'osservatore, che alterna attenzione e delusione. Dunque la fonte storica si adatta alla diversa situazione richiesta dal romanzo, e, nello scenario storico, si cala, ancora una volta, l'invenzione letteraria. Il Miserere (139) è uno dei salmi penitenziali della liturgia cattolica, che inizia con le parole Miserere mei Deus, «abbi pietà di me, Signore». L'intera frase cantando alternativamente il Miserere richiama inoltre un verso del Purgatorio dantesco che descrive una processione di anime: «cantando Miserere a verso a verso» (V, 24).
Così svanì... capanne: Renzo ha pregato in silenzio di fronte a don Rodrigo morente alla fine del capitolo XXXV, e ora, stimolato dalla commozione per la predica e dalla delusione per non avere ritrovato Lucia, prega chiedendo confusamente un esito positivo per la sua ricerca. Il tema della conversione del protagonista è stato ormai ampiamente svolto, e l'ennesima conferma del ritrovato equilibrio religioso di Renzo prepara l'esplosione, ormai imminente, del problema amoroso: «Questo identificarsi della disposizione religiosa di Renzo va posto in relazione con il successivo accentuarsi del la sua manifestazione amorosa nel dialogo con Lucia» (Getto 1964). Infatti soltanto adesso che ha ritrovato la pace spirituale e si è liberato dal desiderio di vendetta, il prota gonista può tornare a desiderare Lucia della quale, prima, non era degno, come aveva affermato il padre Cristoforo: Dio non l'ha lasciata in terra per te; e tu, certo, non hai l'ardire di crederti degno che Dio pensi a consolarti (XXXV, 376-78). L'episodio del campanello al piede è l'ultima ingenuità dell'ormai maturato protagonista: nella morale del capitolo conclusivo Renzo ricorderà, nella filastrocca delle cose imparate, anche questo particolare (ho imparato a non attaccarmi un campanello al piede, prima d’aver pensato quel che ne possa nascere, XXXVIII, 626-28). Lo stratagemma del campanello fu comunque suggerito al Manzoni dalle sue fonti storiche: «Quel che Renzo fece a buon fine, tanti furfanti lo facevano a cattivo, come avvertono i cronisti contemporanei» (Petrocchi 1902).
Quando gli parve... benedetto: Renzo identifica Lucia non alla vista, ma grazie alla voce. Il riconoscimento per via auditiva di un personaggio da lungo tempo uscito dall'azione appartiene alla tradizione romanzesca, e risponde al bisogno di creare colpi di scena ancora più inattesi e improvvisi di quelli realizzati da un'improvvisa apparizione. Per esempio nel romanzo The Italian di Ann Radcliffe (1797) la protagonista riconosce un'amica da lungo tempo perduta distinguendo la sua voce tra quelle di un gruppo di monache che si avvicinano a lei: Among the voices, as they drew nearer, she distinguished one whose interesting tone engaged all her attention, and began also to awaken memory. She listened, wondered, doubted, hoped, and feared!, «Tra le voci, mentre si avvicinavano, ne distinse una il cui tono attrasse la sua attenzione e cominciò a risvegliare la sua memoria. Ascoltò, si interrogò,  dubitò, sperò, ebbe paura!» (volume III, capitolo IX). Renzo riconosce la voce, quindi si mostra a Lucia, che a sua volta riconosce Renzo. Le reazioni dei due giovani sono simmetriche. Dapprima, entrambi dubitano dei propri sensi. Renzo: Oh cielo! è possibile? Tutta la sua anima è in quell'orecchio: la respirazione è sospesa... Sì! sì! è quella voce! (224-26); Lucia: guarda, crede di travedere, di sognare; guarda più attenta (235-36). Quindi Renzo non riesce a gridare (229-30), mentre Lucia caccia un grido (236-37).
Lucia! v'ho trovata... pregherete il Signore: Il lungo dialogo che occupa la parte centrale del capitolo è l'unica scena d'amore dei Promessi sposi, romanzo poverissimo di abbandoni sentimentali per precisa volontà dell'autore. In una digressione inserita nel Fermo e Lucia (tomo II, capitolo I), Manzoni chiariva infatti in questo modo il suo rifiuto di indugiare sul tema amoroso: Concludo che l'amore è necessario a questo mondo: ma ve n'ha quanto basta, e non fa mestieri che altri si dia la briga di coltivarlo; e che col volerlo coltivare non si fa altro che farne nascere dove non fa bisogno. Vi hanno altri sentimenti dei quali il mondo ha bisogno, e che uno scrittore secondo le sue forze può diffondere un po' più negli animi: come sarebbe la commiserazione, l'affetto al prossimo, la dolcezza, l'indulgenza, il sacrificio di se stesso: oh di questi non v'ha mai eccesso; e lode a quegli scrittori che cercano di metterne un po’ più nelle cose di questo mondo. Dunque, anche se la storia si fonda sul presupposto che Renzo e Lucia si amino, tale amore non viene mai esplicitamente messo in scena («costituisce un dato assai più che un problema», Spinazzola 1983), e rimane il motore, noto ma non dichiarato, dell'ingranaggio narrativo. Inoltre, sono mancate le occasioni per una scena d'amore. Infatti i protagonisti, che hanno parlato poco, e mai soli, nei  capitoli iniziali del romanzo, sono quindi rimasti separati per tutto lo svolgimento della storia. La condizione del loro amore, fatto soprattutto di fedeltà nel ricordo, è stata dunque la lontananza, e anche ora «è la lontananza ideale in cui si trova Lucia a causa del voto che rende possibile il dialogo, e comunica [...] un’eloquenza appassionata ai due personaggi, generalmente poco disposti, a differenza degli eroi d'amore della letteratura tradizionale, all’effusione sentimentale» (Getto 1964). Si tratta tuttavia di una scena d’amore abbastanza particolare, fondata «sul contrasto tra due promesse, la promessa antica di matrimonio, che per Renzo unicamente vale, e la nuova promessa del voto, che per Lucia dovrebbe invalidare la prima» (Getto 1964). Dunque Renzo cerca di avvicinarsi, Lucia cerca di respingerlo. Ma la corrisprodenza sentimentale tra i due fidanzati risalta, più che dal messaggio che le loro voci esprimono, dalla simmetria degli atteggiamenti e delle stesse parole. Già le reazioni di stupore alla reciproca vista erano state parallele (vedi nota a 217-237). All’inizio del dialogo, il contegno dei due è identico: Renzo avanza tutto tremante (239), Lucia gli risponde ancor più tremante (240-41). Anche le frasi scambiate tra Renzo e Lucia, brevi e spezzate, riprendono le stesse parole (Ma non v'ha fatto scrivere mia madre...? 254-255; Sì: pur troppo m'ha fatto scrivere, 256). Si noti infine che nell'andamento popolare, vivace, ricco di buon senso, dei discorsi di Renzo si insinua, con un po' d'ironia da parte dell'autore, un'eco letteraria dal Romeo e Giulietta di Shakespeare, segnalata da Raimondi-Bottoni,  (1988): Non mi chiamo più Renzo, io? (252-53) ricorda infatti una battuta del secondo atto («ecco, non mi chiamo più Romeo»). Analogo inserimento ironico di un ricordo letterario può essere riconosciuto anche nelle parole del narratore: Renzo è tutto tremante (239) come il Paolo dantesco nelle parole di Francesca («la bocca mi basciò tutto tremante», Inferno, V, 136).
E, come chi non... penitenza di qua: Nella prima parte del colloquio Renzo ha controbattuto da solo gli argomenti di Lucia. Ora chiama in soccorso l’autorità del padre Cristoforo e, attraverso di lui, entra nel discorso anche don Rodrigo. Così, nella soluzione della vicenda prospettata dal protagonista, la riunione dei due promessi sposi entrerebbe non solo nei desideri del cappuccino, ma anche nel progetto provvidenziale su don Rodrigo, che non potrà godere della pace eterna se il male da lui compiuto sulla terra non avrà trovato rimedio (377-81). In questo modo, per la prima volta nel libro, il protettore e l’antagonista collaborano, nell’ottica ingenua di Renzo, alla felice soluzione della peripezia; il buono e il cattivo si coalizzano per raggiungere l'identico scopo. E tale rivoluziozione di ruoli può verificarsi soltanto dopo la completa conversione di Renzo, dopo che il perdono ha trasformato l'antico rivale in un uomo debole e solo (quel meschino, 364), ma inserito nel grande progetto divino sul mondo. Una parte significativa nella scena a due tra Renzo e Lucia è affidata ai movimenti dei protagonisti, che disegnano un alterno balletto di avvicinamento e distanziamento. In assoluto, lui tende ad accostarsi (avanzandosi, 239; avvicinandosele sempre, 250), lei ad allontanarsi (si scostò impetuosamente da lui, 297; si ritirò ancor più vicino al lettuccio, 317-18). Ma, talvolta, Renzo si trattiene (senza muoversi, 299; senza però accostarsele di più, 320-21), mentre accade che Lucia stessa, sotto l’impulso del nome di fra Cristoforo, si riaccosti a Renzo (si ravvicinava a lui, 334). Dunque, mentre le parole di Lucia dicono a Renzo di andarsene, i suoi movimenti esprimono incertezza e alternanza tra volontà didistacco e abbandoni all'emozione. Ancora una volta, insomma, i segnali percepibili coi sensi dicono più dei discorsi, non mascherano ma rivelano la verità.
No, Renzo, no... troppe parole: Terzo aiutante invocato da Renzo, dopo fra Cristoforo e don Rodrigo: Agnese. Fallito il tentativo, il protagonista dispiega i vertici delta, la sua eloquenza e, per l'ultima volta nel romanzo, tratta il tema della giustizia e minaccia di abbandonarsi all'ira (Volete condannarmi a essere arrabbiato per tutta la vita; e da arrabbiato viverò, 413-14). Già una volta uno scoppio di rabbia da parte di Renzo aveva convinto Lucia: nel capitolo VII, quando la protagonista si opponeva al progetto del matrimonio a sorpresa, e aveva quindi ceduto per impedire allo sposo di farsi giustizia da solo. E, anche in quel caso, le reazioni di Lucia erano simili a queste: E io che male v'ho fatto, perchè mi facciate morire? (VII, 127); Per carità, Renzo, per carità [...]; non mi fate morire (XXXVI, 440-41). Si noti anche che, in questa fase del dialogo, compare con insistenza, pronunciata da entrambi i protagonisti, la parola cuore (404; 405; 407; 408; 415). Il cuore, sede emblematica dei sentimenti amorosi e termine chiave di più ortodossi dialoghi sentimentali, entra nello scambio amoroso ma censurato di Renzo e Lucia attraverso l'espressione «mettere il cuore in pace», cioè rinunciare all'amore, oppure, nelle parole di Renzo, come sinonimo di coraggio, ardire. Dunque anche la parola del vocabolario italiano forse più legata ai sentimenti viene qui adattata alla negazione dei sentimenti stessi.
Era un'agiata... singhiozzi: Il dialogo tra Renzo e Lucia ha avuto uno spettatore muto, questa brava donna, che mi fa da madre (311), sdraiata in un lettuccio (318) all'interno della capanna. Ora la donna viene presentata dalla voce narrante. Si tratta di uno degli ultimi personaggi dei Promessi sposi a entrare in scena (nel capitolo finale comparirà ancora il successore di don Rodrigo), e il suo ruolo, per quanto breve, non si esaurisce in  queste pagine. La buona mercantessa ricomparirà infatti nel capitolo XXXVIII, perché lei e Lucia torneranno insieme al villaggio; e la donna avrà una parte nella ricostruzione di un’atmosfera minuta e  quotidiana che la conclusione del romanzo tende a creare. Il ritratto rappresenta anche un intermezzo di respiro nell'incalzare di eventi tanto drammatici: «come spesso accade, dopo la tensione di  pagine drammatiche, il Manzoni si concede una pausa. [...] il personaggio introduce una nota di serenità, e quasi il presagio di un futuro meno accidentato, a cui il narratore sa di doverci preparare. E al tempo stesso è utile per ragguagliarci sui casi più recenti di Lucia» (Pampaloni 1988).
Renzo intanto... libero: La tal capanna (529) è quella che ospita don Rodrigo morente, visitato da Renzo e fra Cristoforo alla fine del capitolo XXXV. Il signorotto non ha ripreso conoscenza, ma non è ancora morto. E la sua morte, come la possibilità della sua salvezza divina, resteranno, fino alla fine del romanzo, un mistero. Infatti, nel capitolo XXXVIII, Renzo annuncerà a don Abbondio la morte del persecutore perché ritiene l'evento inevitabile, ma senza averne notizia certa (XXXVIII, 58-62). E la sicurezza dell’uscita di scena di don Rodrigo arriverà solo con l'insediamento al villaggio del suo erede (È arrivato nel suo palazzo, ch'era quello di don Rodrigo; perchè questo signor marchese è l'erede per fidecommisso, XXXVIII, 138-40). Dunque nei Promessi sposi non solo non si assiste alla morte del cattivo (come accadeva nel Fermo e Lucia, per cui vedi al capitolo XXXV l’approfondimento La morte di don Rodrigo), ma addirittura l’evento è lasciato in dubbio fino all'ultimo. La realizzazione della felicità dei due sposi non dipende soltanto dalla morte del persecutore, ma soprattutto dalla conversione di  Renzo, e dal perdono accordato al persecutore stesso. Don Rodrigo, cioè, diventa inoffensivo non tanto perché vicino alla morte, ma soprattutto perché accolto nel piano di Dio sul mondo.
Renzo, quando vide... quelli di Lucia: La scena dello scioglimento del voto è strutturata come un dialogo tra il padre Cristoforo e Lucia, cui assistono due spettatori muti, e troppo lontani per distinguere le parole, Renzo e la mercantessa. La distanza del promesso sposo dal fulcro della scena è dichiarata (se ne stava nel cantuccio il più lontano..., (623-24), quella della donna sottintesa (solo dopo lo scioglimento Lucia accennerà a Questa buona signora, 675). I due protagonisti del botta e risposta sembrano invece inquadrati da vicino, addirittura in primo piano. Manca infatti ogni accenno a gesti o posizioni del corpo, mentre sono frequenti i riferimenti al viso dell'uno e dell'altra: padre Cristoforo risponde alle domande di Lucia circa la sua salute con volto sereno (559); il viso di Lucia, ancora scolorito dalla malattia, fiorì tutt’a un tratto del più vivo rossore (589-90); più oltre ancora Lucia mostra un volto non turbato più che di pudore (621-22). E, alla fine della scena, l’inquadratura sembra farsi ancora più vicina, perché Renzo, finalmente ammesso all'ascolto, ringrazia con gli occhi il frate, e con gli occhi cerca, senza incontrarli, quelli di Lucia (632-34). Dunque il viso di Lucia, descritto nel capitolo II senza indugio sui particolari e quindi ancora difficile, per il lettore, da imagginare con precisione, balza qui in primo piano come indicatore delle  intense reazioni psicologiche della protagonista, e l'alternanza di turbamenti e rossori dice, sui sentimenti di Lucia, più delle parole. Da un punto di vista linguistico si noti, in questa pagina, l'alternanza tra i termini quasi sinonimi faccia (547), viso (589; sostituito a volto della ventisettana); volto (559; 622). Dei tre sostantivi, volto è il più letterario, faccia il più comune. Inoltre, rispetto a faccia, volto e viso si riferiscono più precisamente alla zona dove si trovano gli occhi. Per esempio la faccia smunta (547) di fra Cristoforo si riferisce alla magrezza, mentre il volto sereno (559) è riconoscibile soprattutto dagli occhi. Incrociando tali caratteristiche dei vocaboli, Manzoni ha anche sostituito spesso, nel passaggio dall'edizione del 1827 a quella del 1840, l'uno con l'altro, alla ricerca di una sempre maggiore precisione linguistica. Sono per esempio frequenti, in tutto il romanzo, le sostituzioni di volto con il meno letterario vviso (come accade qui alla riga 589). Ma talvolta viso si inserisce anche invece del meno rispettoso faccia (per esempio nel capitolo I, 82, don Abbondio alzava la facciò nella ventisettana, diventa: alzava il viso nella quarantana).
Tornate... conservata in salute: L’ultimo ammonimento di fra Cristoforo è un sermone matrimoniale, che anticipa, due capitoli prima della loro effettiva realizzazione, le nozze tanto a lungo rimandate. Quello proposto dal padre Cristoforo è un ideale di vita cristiana pacata e severa, dove l'allegria trova posto come risultato di una conquista talvolta difficile. E soprattutto è un ideale di vita intesa, secondo i precetti cristiani, come passaggio, in vista di una superiore e perfetta felicità ultraterrena. Già nel capitolo XXXV il padre Cristoforo aveva parlato a Renzo della sua vita passata, abbandonandosi, per la prima volta nel romanzo, a una confidenza personale. Ora, prima di uscire definitivamente di scena, il frate affida ai due promessi sposi la propria eredità spirituale, simbolicamente rappresentata da un avanzo del pane concesso gli in segno di perdono dal fratello dell’uomo da lui ucciso (IV, 486 sgg.). Cristoforo e Renzo hanno imparato il perdono al termine di un cammino di sofferenza: l'augurio del cappuccino per i figli della nuova coppia è che essi sappiano perdonare, opponendo alla violenza del mondo la legge evangelica dell’amore. Con il passaggio rituale del pane del perdono si compie simbolicamente l'identicazione tra Cristoforo e Renzo, tra protettore e protetto. 
Questa buona signora... dalla capanna:  L'ultima fase dell'incontro tra padre Cristoforo e gli sposi mostra l'attenzione del frate per i problemi pratici di Lucia. Come, appena rivisto Renzo, il cappuccino si era preoccupato di sfamarlo (XXXV, 224 sgg.), così, al momento di congedarsi da Lucia si accerta che non manchi alla fanciulla il sostegno di cui, sola in una grande città sconosciuta, ha bisogno. E i  progetti pratici intervengono, ancora una volta, a smorzare la tensione della scena appena precedente, e preparano il clima, fatto di minute occupazioni quotidiane, che dominerà nei due capitoli conclusivi del romanzo, non più sede dello straordinario, ma teatro di vita normale, dominata da questioni concrete, lontane da ogni eccezionalità. Il congendo di fra Cristoforo da Lucia anticipa la morte del cappuccino (699 sgg.), e analoga profezia sul suo stesso destino il frate proferirà, poco più avanti, salutando Renzo (Oh caro padre...! ci rivedremo? ci rivedremo? – Lassù, spero, 741-42). «Nell'economia del romanzo l’adiumante ha esaurito la sua funzione» (Raimondi-Bottoni 1988), sia in relazione alla storia degli sposi (cui ha assicurato un lieto fine), sia per quanto riguarda la sua stessa vita che sta per essere donata in sacrificio per il bene del prossimo, secondo il suo stesso desiderio. Dunque il compimento della missione di fra Cristoforo sulla terra e la concluzione delle peripezie degli sposi coincidono.
Mancava poco... imminente: La partenza di Renzo e l’addio tra lui e padre Cristoforo sono inquadrati in un duplice riferimento all'imminente mutare del clima: il tempo pareva sempre più vicino a risolversi (722-23); per ripararsi dalla burrasca imminente (749). L’attenzione al tempo atmosferico è stata un aspetto costante dei capitoli che ritraevano Renzo nello spazio chiuso del lazzaretto (vedi nota a XXXV, 49-82), e le notazioni atmosferiche che la voce narrante inseriva a intervalli quasi regolari hanno seguito il passaggio dall'immobilità plumbea che accoglieva il protagonista (XXXV, 49 sgg.) fino all'attimo prima dell’esplosione del temporale. Anche le reazioni degli uomini son passate dal cupo silenzio (Era uno di que' tempi, in cui, tra una  compagnia di viandanti non c'è nessuno che rompa il silenzio, XXXV, 68-69) di poche ore prima al vivace affaccendarsi descrito qui (C’era un movimento straordinario..., 746 sgg.). L'imminente scoppio del temporale, i cui nascenti presagi hanno scandito il percorso di Renzo, rappresenta dunque « l’esito di una condizione del cielo che coincide con la soluzione di uno stato d'animo del personaggio» (Getto 1964). 
forte: bel mezzo; 
cimento: prova; 
fabbrica: costruzione; 
intercolunni: spazi vuoti tra due colonne; 
cheto: zitto e immobile, 
selciato: abbondanza, densità (come i ciottoli che piastrellano una strada); 
tocco e compunto: colpito e addolorato; 
d'aspettativa: attesa; 
ragionamento: predica.
mette al: introduce nel; 
dove sian per uscire: dove usciranno (se diretti al cimitero o verso la salvezza); 
a salvamento: in salvo;
corretto dall'afflizione: migliorato per i dolori patiti; 
soccorrevoli: pronti ad aiutare; 
edificazione: ammaestramento; 
scansata: evitata.
fiacchi: deboli; 
nell'adunanza: gruppo; 
tedio: stanchezza, fastidio; 
ci ha fatti trascorrere: ci ha portati; 
vi sia stata di scandolo: vi sia parsa colpevole; 
sull'udienza: uditorio.
teneva per: considerava; 
in fin di morte: in punto di morte;
inalberò: innalzò; 
compunzione: afflizione; 
affatto: solo.
passarne: trascurarne; 
comodo: possibilità; 
treno: convoglio; 
affatto: completamente; 
sottentrando: subentrando, sostituendosi; 
corsia: strada.
d'istanze: richieste; 
penetrazione: intelligenza; 
riusciva: sbucava; 
fieramente gravosa: molto difficile; 
commissario: funzionario agli ordini del tribunale della sanità (vedi XXXII, 297-98);
sbrattare: ripulire; 
veniva preso: veniva scambiato.
scansare: evitare, 
sbrigarsi: liberarsi; 
scandolo: imbroglio.
Con chi avete trattato: chi avete frequentato; 
divozioni: offerte; 
rattenendo: trattenendo.
un pezzo: a lungo; 
tratti: si comporti.
compresa: compenetrata; 
in un buon punto: in un momento favorevole; 
si struggeva: desiderava.
tristo: infelice.
avvedersene: accorgersene; 
insensata: priva di conoscenza;
un'intrinsichezza: amicizia;
concerti: accordi; 
fondaco: bottega; 
aderito: accettato; 
ribollimento: sconvolgimento, turbamento; 
ritegno: freno.
studio: fatica; 
contorno: dintorni; 
bocconi: disteso sul ventre, 
supplire... per lui: sostituirlo.
repentino: improvviso; 
canto: angolo;
rimettere: sciogliere; 
ritenere: mantenere; 
deputati: incaricati.
travagli: fatiche, sofferenze; 
abbiate in mira: abbiate come scopo; 
d'istillar: inculcare; 
ordinario: comune, dozzinale;
tornita: lavorata; 
finitezza: raffinatezza.
fatto conto: progettato; 
carità: amore.
risolversi: sciogliersi in temporale, cambiare; 
esibì: offri; 
zeffiro: vento dolce, primaverile;
tramontano: vento freddo del nord; 
strascicarsi: trascinarsi.